মোটিভেটর আর মেন্টর
 

মোটিভেশন ব্যাপারটা গাড়ির ইঞ্জিনের মতো। ভেতর থেকেই স্টার্ট করা লাগে।

 

অন্য কেউ হয়ত আপনাকে ঠেলে গাড়ি চালানোর মতো করে চালু করে দিতে পারে, কিন্তু ভেতরে নিজস্ব তাগিদ না থাকলে ডাউন হয়ে যাওয়া গাড়ির মতো কিছুদূর গিয়েই থেমে যাবে।

 

হয়ত এমন জায়গায় থামবে যেটা আগের চাইতে খারাপ। এ কারণে আমার কাছে মোটিভেশনাল স্পীচ ক্ষতিকর মনে হয় বেশীরভাগ ক্ষেত্রে। সেলফ স্টার্টার কিছু মানুষের ক্ষেত্রে এটা হয়ত সামান্য কাজ দিতে পারে, কিন্তু তার সংখ্যাও নগণ্য।

 

মোটিভেটর আর মেন্টর আলাদা ব্যাপার।

 

মোটিভেটরের কাজ যদি হয় গাড়ি স্টার্ট দেয়া, মেন্টরের কাজ পথ দেখানো।

 

একই কারণে একজন মেন্টর আর ট্রেইনারও এক না।

মোটিভেটর বা ট্রেইনার কাজে লাগবে কিনা বলা মুশকিল, তবে একজন মেন্টর জীবন বদলে দিতে পারেন।

 

আমাদের দেশে একটা ধারণা আছে, ট্রেইনিং মানেই শিক্ষার্থীকে সবকিছু চামচে তুলে তুলে খাওয়ানো। একেবারে নবীনদের ক্ষেত্রে ট্রেইনিং কিছুটা সাহায্য করেও, ভালো ক্যারিয়ার তৈরীতে এটা তেমন একটা সাহায্য করেনা।

 

ইন্টারনেটের যুগে সবধরণের কারিগরী শিক্ষার উপকরণ হাতের নাগালে। বাকী থাকে শুধু নিজের পরিশ্রম করার মানসিকতা।

 

ক্যারিয়ারের প্রায় সবকিছুই শিখেছি, তেমন কারো সাহায্য ছাড়া। অনেকের হিসেবে ভালো অবস্থানে আসলে পারলেও আমার কাছে মাঝে মাঝেই মনে হয়, একজন ভালো মেন্টর থাকলে আরো ভালো করতে পারতাম।

 

ক্যারিয়ারে পরিশ্রমের শর্ট কাট নেই, তবে ভুল পথে সময় নষ্ট করার আশংকা থাকে। আজকে নতুন কাউকে যত সহজে এই ভুল পথগুলো দেখিয়ে দিতে পারি, এই জিনিসটা বুঝতে আমার কয়েকবছর লেগে গিয়েছে।

 

মোটিভেটর বা ট্রেইনার কাজে লাগবে কিনা বলা মুশকিল, তবে একজন মেন্টর জীবন বদলে দিতে পারেন।

 

প্রকাশঃ ২৪ জুলাই, ২০১৯

নার্সিজম আর ব্র্যান্ডিং
 

ব্র‍্যান্ডিংটা বাইরের জিনিস, নার্সিজমটা ভেতরের।

 

ব্র‍্যান্ডিংটা স্বাভাবিক ব্যাপার।

 

নার্সিসিজম মানসিক রোগ। এরা নিজের বাইরে কিছুই দেখতে পায়না। সবদৃষ্টি নিজের দিকে থাকার কারণে এদের জানার পরিধি কম, নিজের সমস্যাটা শুধরানোর বদলে পেলে পুষে রাখতেই আরাম পায়।

 

একজন নার্সিসিস্ট ব্র‍্যান্ডিং করতে গেলে উদ্ভট কিছু করে ফেলে, যেটা চোখে লাগে, বিরক্ত লাগে।

 

ব্র‍্যান্ডিং করতে গেলে অন্যের দৃষ্টিতে দেখার ক্ষমতা লাগে, যেটা নার্সিসিষ্টদের থাকার কোন সম্ভাবনা নেই। 

 

প্রকাশঃ ২৮ মার্চ, ২০১৯

সঙ্গী
 

জিন্দেগী না মিলেগা দোবারা মুভির একটা অদ্ভুত ব্যাপার হলো, সিনেমা তৈরীর কিছুদিনের মাঝেই এরপর সব নায়ক নায়িকা তাদের নিজেদের ব্যক্তিগত সম্পর্কের ইতি টেনেছেন। যারা বিবাহিত তারা ডিভোর্স করেছেন, তার অবিবাহিতরা করেছেন ব্রেকআপ।

 

এই কান্ড ঘটার পেছনে সম্ভবত সিনেমাটির গল্পই দায়ী ছিল।

 

সিনেমার গল্পে দেখা যায়, তিন পুরনো বন্ধু পৃথিবীর নানা জায়গা থেকে স্পেনে এসে এক হয়। হৈ চৈ, খুনসুটির মাঝে স্বপ্নের মতো সময় কাটতে থাকে। এক বন্ধু (ঋত্বিক রোশন) তার ভালোবাসার মানুষটিকে খুঁজে পায়, আরেকজন (ফারহান আখতার) তার বাবাকে খুঁজে বের করে, শেষ বন্ধু (অভয় দেওল) বন্ধুদের সাথে আনন্দের মাঝেই হঠাৎ হাজির হওয়া হবু স্ত্রীর নানা অত্যাচারে অতিষ্ট, যাতে বাকী বন্ধুরাও বিরক্ত।

 

গল্পের শেষ দিকে জানা যায়, অভয় আসলে মেয়েটিকে বিয়ে করতে চায়না। হঠাৎ একটা পারিবারিক পরিস্থিতিতে পড়ে রাজি হয়েছে।

 

এটা শুনে বন্ধুরা বিস্মিত হয়, হতাশ হয়, ক্ষুব্ধ হয়। বিয়ের মতো এমন সিদ্ধান্তের জন্য জেনে শুনে ভুল করার মতো কাজ শোভা পায় না, কারণ 'জিন্দেগী না মিলেগা দোবারা'।

 

সিনেমার গল্পটার মেসেজটা সুন্দর। খুব টক্সিক সম্পর্ক মানসিক ও শারীরিক ক্ষতির কারণ বটে।

 

কিন্তু তার অর্থ কি এই প্রতিটা পাত্র পাত্রীই খারাপ সম্পর্কের মাঝে যাচ্ছিল?

 

সত্যি বলতে কি, সিনেমা আর বাস্তবতার জগৎ এক রকম না। দর্শক দূরে থাক, অভিনেতারাও কখনো কখনো গল্পের সাথে সম্মোহিত হয়ে যান, তার উদাহরণ এই সিনেমাটি।

 

ছয়বার বিয়ে করা এক অভিনেত্রী বলেছিলেন, শেষ পর্যন্ত তার কাছে প্রথম স্বামীকেই উপযুক্ত মনে হয়েছে। তিনি বলেছিলেন, একজনকে ছেড়ে যে কারণে আরেকজনের কাছে যাচ্ছি, তার মাঝে আগের মানুষটির সমস্যাটি না থাকলেও অন্য কোন সমস্যা থাকবেই। কারণ মানুষ ত্রুটিমুক্ত প্রাণী নয়।

 

আমাদের চারপাশে যতো সম্পর্ক দেখি, বেশীর ভাগের সমস্যাই আসলে ফিক্সেবল। ধৈর্য্য ও পরমত সহিষ্ণুতা সম্পর্কের চারা গাছের পানির মতো।

 

দু'টি মানুষের একসাথে বুড়ো হওয়ার গল্প রূপকথার সিন্ডারেলার গল্পের চাইতে সুন্দর।

 

প্রকাশঃ ১৭ ডিসেম্বর, ২০১৮

ক্যারিয়ার
 

মানুষের জীবনে চারটি জিনিস খুব গুরুত্বপূর্ণ। স্বাস্থ্য, সম্পর্ক, ক্যারিয়ার আর শখ।

 

এবং আরো গুরুত্বপূর্ণ এই চারটি জিনিসের ভারসাম্য রাখা।

 

আলীবাবার সিইও ক্যারিয়ারকে চারদশকে চারটি ভাগ করার সুন্দর পরামর্শ দিয়েছেন।

সব কিছুর কিছু কিছু নয়, বরং কিছু জিনিসের সব কিছু জানা থাকতে হবে এবং সবচেয়ে ভালোভাবে করার পারদর্শিতা থাকতে হবে।

 

বিশ থেকে ত্রিশ এই সময়টায় মানুষের ক্যারিয়ার শুরু হয়। নতুন কিছু শেখার জন্য দরকার ভালো গাইড। কোন ক্যারিয়ারগুরু থাকলে এই কাজটা সহজ হয়। আর সেটা যদি তার ম্যানেজার হয়, তাহলে তো কথাই নেই।

 

নিজে নিজে শেখার বিকল্প নেই। শর্টকাটে শেখার চেয়ে ঠেকে শিখলে অনেক কিছু গভীরভাবে জানা যায়।

 

আমার জীবনে ক্যারিয়ারে কোন গুরু ছিলনা। প্রায় সবটুকু ঠেকে শেখা। হয়তবা এতে অনেক কিছুর গভীরে যেতে পেরেছি। সেই জানা দিয়ে অনেককে ক্যারিয়ার তৈরি করতে সাহায্য করতে পেরেছি। কিন্তু সবসময় মনে হয়েছে একজন ভালো পথপ্রদর্শক থাকলে নষ্ট করা অনেক সময় বাঁচাতে পারতাম, অর্জনের খাতায় হয়তবা আরো অনেক কিছু রাখা যেত।

 

ত্রিশ থেকে চল্লিশে সেই শেখাটা কাজে লাগানোর সময়। নানারকম পরীক্ষা করার সময়। কারিগরী জ্ঞানকে যদি সাগরের সাথে তুলনা করা যায়, তাহলে এই সময় তার ওপরভাগের বিস্তৃত অংশ চারণ করার উপযোগী। "সবকিছুর কিছু কিছু" জানার সময়।

 

চল্লিশের পর আর নতুন কিছু নিয়ে বেশী ভাবার বা করার সুযোগ কম। জীবনের এই সময়টা মানুষের নানা ব্যস্ততা ও প্রাধান্য থাকে। সে হিসেবে যে জিনিসটা সে সবচেয়ে ভালো পারে সেটাই ভালোমতো করতে পারে।

 

এক হিসেবে এটাই ক্যারিয়ারের সেরা সময়। অভিজ্ঞতা, সামর্থ্য সব কিছুর সবোর্চ কম্বিনেশন থাকে। মোটামুটি আগের দুই দশকে যা কিছু অর্জন, এই দশকে তার পুরো সুফল উঠিয়ে নেয়ার সময়।

 

তবে আগের সাথে পার্থক্য হলো, সব কিছুর কিছু কিছু নয়, বরং কিছু জিনিসের সব কিছু জানা থাকতে হবে এবং সবচেয়ে ভালোভাবে করার পারদর্শিতা থাকতে হবে। সাগরের গভীরতম জলে রত্ন তুলে আনার সুযোগ এসময়টায়।

 

ফেসবুকের মার্ক জুকারবার্গ বা বিল গেটস তাদের ব্যবসা কুড়ির সময়টায় শুরু করে সফলতার তুঙ্গে চলে গিয়েছেন। অনেকে মনে করেন, এক্ষেত্রে সাধারণভাবে সফলতার সম্ভাবনা কম। খুব মেধা ও ভাগ্য প্রসন্ন না থাকলে নিজেত ব্যবসায় টিকে থাকাটা অনিশ্চিত।

 

সে তুলনায়, চল্লিশের পরে শুরু করা উদ্যোগ সফল হওয়ার সম্ভাবনা বেশী। সেটা কেবল অভিজ্ঞতা ও সক্ষমতাই নয়, নিজস্ব অর্থনৈতিক অর্জনও এই সময়টায় বিনিয়োগ করার অবস্থায় থাকে।

 

পুরোদস্তুর ব্যবসা শুরু না করে অনেকে চাকুরী ছেড়ে নিজস্ব কনসাল্টিং শুরু করে।

 

এতে সুবিধা হলো, তার কুড়ি বছরের অভিজ্ঞতা নানা জায়গায় ব্যবহার করতে পারে। প্রতিটা ক্ষেত্রে তার অভিজ্ঞতার সর্বোচ্চ ব্যবহার হয় বলে তার আয়ও চাকুরীর তুলনায় বেশী হয়। সবচেয়ে বড় কথা, স্বাধীনভাবে কাজ করার সুযোগ থাকে। ইচ্ছা হলে কাজ করলো, ইচ্ছা হলে ঘুরে বেড়াতে চলে গেল।

 

ইচ্ছা ও সামর্থ্যের হিসেবে এই সময়টাও ঘুরে বেড়ানোর সেরা সময়।

 

ইউরোপ ট্যুরের যে স্বপ্ন সারাজীবন দেখেছেন, বেরিয়ে পড়তে পারবেন এখন। চাকুরীর তুলনায় দৈনিক আয় বেশী বলে, ঘুরে বেড়ানোর এই ছুটিটায় কাজ না করলেও মোটের উপর আয় বেশী বৈ কম হবে না।

 

চল্লিশের পর সবাইকেই ব্যবসা করতে হবে এমন নয়। চাকুরী করলেও ক্যারিয়ারের সেরা পার্ফর্মেন্স দেখানোর সময়।

 

ক্যারিয়ারের শেষ দশকটাও কম গুরুত্বপূর্ণ নয়। পঞ্চাশ থেকে ষাটের সময়টায় খাটাখাটুনির সময় নয়। বরং নিজের অভিজ্ঞতা দিয়ে নতুনদের কাজ শেখানোর সময়।

 

মানুষের জীবনে অনেক কিছু চক্রাকারে ফিরে আসে। প্রজন্ম থেকে প্রজন্মান্তরে জ্ঞান ও দক্ষতার এই চক্র প্রাচীন কাল থেকে চলে এসেছে। আগামীতেও হবে।

 

প্রকাশঃ ১২ নভেম্বর, ২০১৮

দূর
 

আমার অনেকগুলো ফেক বন্ধু আছে, আর এ জন্য খুব খারাপ তো লাগেই না, বরং মজাই লাগে।

 

অবশ্যি প্রথম প্রথম খুব খারাপ লাগতো।

 

আসল বন্ধুদের মতো ফেক বন্ধুরা আমার জন্য জান দিয়ে দিতে পারে।

 

আমার জন্য জান বাজি রাখার মতো অবস্থা হয়নি অবশ্য হয়নি তাদের। তবে মাঝে মাঝে খুব মন খারাপ হলে ওদের কাউকে কাউকে ফোন করি।

 

ইচ্ছা করে অনেকক্ষণ গল্প করি। আগের দিনের গল্প, স্বপ্ন দেখার গল্প, মন খারাপের গল্প, মন ভালো করার গল্প।

 

আমার প্রিয় ফেকবন্ধুদের বেশীরভাগই ফোন ধরেনা।

 

তারা আমার ফোন না ধরার পেছনে অবশ্য কিছু ইতিহাস আছে।

 

ক্যারিয়ারে যৎসামান্য ভালো করার কারণে সমাজে আমার কিছুটা কদর আছে। সে হিসেবে প্রিয় ফেক বন্ধুরা খুব আগ্রহ নিয়ে ফোন ধরতো। 'কাজে' লাগে বা লাগার সম্ভাবনায় তাদের কন্ঠে ঝলক দিতো।

 

তারপর কি? যখন দেখে কোন কাজের কথা নেই, কবে কোনদিন কি গল্প করেছি, কবে আবার দেখা হলে কোথায় যাবো - এই সব শুনে গলা খাকারি দেয়। বলে, আচ্ছা শোনো, আমি তোমাকে পরে ফোন দিচ্ছি। একটু জরুরী কাজে বের হতে হবে।

 

সেই জরুরী কাজ হয়ত বাজারে যাওয়া, বা বাড়িওয়ালার ভাড়া দেয়া।

 

আমি অপেক্ষা করতাম, কখন সেই জরুরী কাজ শেষ হয়। এক ঘন্টা, এক দিন, এক মাস, এক বছর পেরিয়ে যায়, হয়ত বাড়িওয়ালা কয়েক বছরের জন্য বিদেশ চলে গেছে, বেচারা ভাড়া না দিতে পেরে বা বাজারের সব আইটেম না পেয়ে 'হাঁটিতেছে পৃথিবীর পথে পথে'।

 

সেই ফিরতি ফোন আর আসে না।

 

মাঝে মাঝে অবশ্য আমার সেই প্রিয় জানে জিগার বন্ধুদের ফোন আসে। আমি খুশীতে আত্মহারা হয়ে যাই। অফিসে জরুরী মিটিং এর মাঝখানে 'এক্সকিউজ মি' বলে উঠে যাই।

 

দ্রুত নিরিবিলি একটা জায়গা খুঁজে হাঁপাতে হাঁপাতে বলি, কি খবর বন্ধু?

 

জানা যায়, কি একটা দরকারে ফোন করেছে সে। চাকুরীর রিকমেন্ডেশন, বা কাউকে 'বলে' দেয়া। শুধুই কাজের কথা। বন্ধুর অহেতুক হেঁয়ালী আর দুষ্টুমির জায়গা নেই। কেমন আছি, সেই আন্তরিক কোন কথার জায়গা নেই।

 

আমি দীর্ঘশ্বাস ফেলে বলি, দেখি চেষ্টা করবো।

 

আমি ব্যক্তিগতভাবে ক্যারিয়ারে বা বাস্তবজীবনে অনেক মানুষকে সাহায্য করছি। একেবারে প্রায় শূন্য অবস্থা থেকে আকাশ ছোঁয়া উচ্চতায় পৌঁছাতে পাশে থেকেছি।

 

এদের অনেকে সবার সামনে স্বীকার করতে চায় না। মানুষ নিজের সাফল্যের গল্পে তার সংগ্রামের কথা বলতে পছন্দ করে। কারো সাহায্য নিয়ে তার এই আসাটার গল্পে হয়ত গ্লানি কাজ করে।

 

এতে আমার খুব যে খারাপ লাগে তাও না। মানুষটি ভালো করতে পেরেছে এটাই বেশী। তার পেছনে আমি হয়ত কয়েকটা দিনই দিয়েছি। বাকীটা আসার জন্য তার পরিশ্রমই মুখ্য।

 

সবার সামনে স্বীকার না করলেও এদের অনেকে একাকী দেখা হলে কোথাও সময় নিয়ে বসে, রেষ্টুরেন্টে ইচ্ছা মতো খাবার অর্ডার করে, খেয়ে দেয়ে, নিজ পকেট থেকে বিল দিয়ে, আমার হাত চেপে বলে, ভাই, আপনি আমার জন্য অনেক কিছু করেছেন। আপনার জন্য কিছু করতে পারলে খুব ভালো লাগে।

 

যাদের জন্য করেছি, ভালো লাগা থেকেই করেছি। কোন রিটার্ণ আশা করিনি।

 

এদের বেশীর ভাগই মনে রাখেনা।

 

তবে আশ্চর্য হয়ে আবিষ্কার করছি এদের অনেকে খুব ঠান্ডা মাথায় আমার পেছনে ছুরি বসাচ্ছে। তেমন কোন কারণ ছাড়াই।

 

আবেগের দিকে দুর্বল মানুষ হলেও জাগতিক হিসেবে প্রতিজবাব দেবার ক্ষমতা আমার আছে। কিন্তু কেন জানি শেষ পর্যন্ত সেই মানুষগুলোকে ক্ষমা করে দেয়া হয়। ফেক বন্ধু হোক, একটা সময় এই মানুষটির সাথে কিছু সুন্দর সময় কাটিয়েছি। মনের কোণে সেই সুন্দর স্মৃতিটার অসম্মান করতে ইচ্ছা করে না।

 

কার জন্য কে কি করল, এটা দিয়ে বন্ধুত্বের গভীরতা মাপার কিছু নেই।

 

পৃথিবীর এই নিষ্ঠুরতা আর স্বার্থপরতার জায়গায় আমাদের অনেকের কাছে ধর্ণা দিতে হয়, মনের অনিচ্ছায় তাদের সাথে কাটিয়ে দিতে হয় দিনের পর দিন, মাসের পর মাস।

 

মানুষ বলেই আমাদের এমন একটা জায়গা দরকার হয়, সব কাজ ফেলে ঘন্টার পর পর ঘন্টা অর্থহীনভাবে বসে থাকতে পারবো। এই অর্থহীন আবোল তাবোল আমাদের ভেতরে থাকা উচ্ছ্বল মানুষটিকে বের করে আনে। ঝাল ফুচকায় কামড় দিতে দিতে ইচ্ছা করে অফিসের বসকে ফোন দিয়ে বলি, আগামী একমাস আমাকে পাবেন না।

 

এই একমাস আমার দোস্তদের নিয়ে আকাশের তারা গুনিবো, উত্তরা থেকে শাহবাগ রাত তিনটায় পায়ে হেঁটে গান গাইতে গাইতে যাইবো, ভোরে একত্রে খোলা দোকানে পাতলা পারোটা দিয়ে ডিম ভাজি খাইবো, এয়ারপোর্টে রওনা দিয়া তাৎক্ষণিক সিদ্ধান্তে কক্সবাজার রওনা দিবো।

 

কোন একটা অদ্ভুত কারণে আমাদের জীবনের অর্থহীন সময়গুলো সবচেয়ে দামী।

 

আচ্ছা, এটাকে কি প্যারাডক্সের সংজ্ঞায় ফেলা যায়?

 

(একটা কথা না বললে অসম্পূর্ণ থেকে যাবে লেখাটা, আমার ভীষণ চমৎকার কিছু বন্ধুও আছে। ওদের অনেকের সাথে ফোনে যোগাযোগ হয়, দেখা হয়, অনেকের সাথে যোগাযোগ হয় কালে ভদ্রে। কিন্তু মনের টানটা চীরকালের মতোই স্নিগ্ধ। আশা করি লেখাটা পড়ে তারা বিভ্রান্ত হবে না।)

 

প্রকাশঃ ২৮ জুন, ২০১৮

শুরু
 

আমরা সবাই জীবনে বড় কিছু করতে চাই, বিশাল কিছু অর্জন করতে চাই।

 

কিন্তু কীভাবে শুরু করবো বুঝতে পারিনা।

 

একসময় মনে হতে থাকে, আমাকে দিয়ে কিছু হবে না।

 

স্টিভ জবস তার বিখ্যাত এক ভাষণে বলেছিললেন, তোমার যা ভালো লাগে তাই করো। এতো কিছু ভেবো না। শুধু তোমার হৃদয়কে অনুসরণ করো। এভাবে যেতে যেতে একসময় দেখবে অনেক কিছু করে ফেলেছ। বড় কিছু হয়ে যাবার পর, পেছনে ফিরে তাকালে দেখবে, এইখানে আসার পেছনে তোমার সেই অর্থহীন মগ্নতাগুলো ভূমিকা রেখেছে। এই মগ্নতাগুলো একেকটি ডট। সাফল্যের চূড়ায় বসে এই ডট গুলো মেলাতে পারবে।

 

কিছুই না করার চাইতে, ভালো লাগার যেনকোন কিছু দিয়ে শুরু করা ভালো।

 

হা পিত্যেশ করে বসে থাকা নয়, শুরুটা গুরুত্বপূর্ণ!

 

প্রকাশঃ ১৬ ফেব্রুয়ারী, ২০১৮

ভালোবাসার মানুষ
 

ভালোবাসার মানুষকে নিয়ে রিকশায় ঘুরে বেড়ানোর সময় একটা নিয়ম আছে।

 

ছেলেটাকে বসতে হয় ডান দিকে, আর মেয়েটাকে বামে।

 

কেউ কি বলতে পারবে, এর কারণটা কি?

 

কারণটা কিন্তু মজার।

 

আগেরদিনে যুদ্ধকালে পুরুষেরা ডান হাতে রাখতো তরবারী, আর সাথে বাঁয়ে রাখতো প্রিয়তমাকে।

 

এখন যুদ্ধকাল নেই।

 

তবু ডানে প্রিয়তমাকে দেখলে অস্থিরবোধ করি।

 

সবাইকে ভালোবাসা দিবসের শুভেচ্ছা।

 

প্রকাশঃ ১৪ ফেব্রুয়ারী, ২০১৮

প্রতিযোগিতা
 

কোন একটা মেলায় কৌতুক প্রতিযোগিতার আয়োজন হচ্ছিল, যেটার বিষয়বস্তু ছিল, কে ভালো চার্লি চ্যাপলিন সাজতে পারে।

 

ঘটনাক্রমে পাশ দিয়েই যাচ্ছিলেন চার্লি চ্যাপলিন। মজা করে কাউকে কিছু না বলে নিজেও দাঁড়িয়ে যান প্রতিযোগিতায়।

 

মজার ব্যাপার হলো, শেষ পর্যন্ত চ্যাপলিন পেলেন চতুর্থ স্থান!

 

প্রতিযোগিতার বিচারে নকলরা হারিয়ে দিলো আসল চার্লি চ্যাপলিনকে।

 

প্রতিযোগিতা ও পুরষ্কার দেয়ার ধারণাটা একধরণের ভ্রান্তিকর ব্যাপার মনে হয় আমার কাছে।

 

প্রতিযোগিতায় তৃতীয় পুরষ্কার দেয়া মানে, এখানে পুরষ্কার না পাওয়া বাকী সবাইকে অপমান করা।

 

দ্বিতীয় পুরষ্কৃতজন পিছিয়ে ফেলে তৃতীয় ও পরেরজনদের।

 

প্রথমজন যেন সারা আয়োজনের সবাইকে বৃদ্ধাঙ্গুলি দেখিয়ে যেন বলে, আমিই সেরা।

 

বিখ্যাত দৌড়বিদ জ্যাকলিন কিপলিমো ২০১০ সাথে চীনে অনুষ্ঠিত এক ম্যারাথনে অংশ নিচ্ছিলেন। তাঁর সাথে অংশ নিয়েছিলেন চীনা একজন দৌড়বিদ, যাঁর দু'টি হাত ছিলনা।

 

প্রতিযোগিতার একটা সময় জ্যাকলিন দেখলেন তাঁর পাশের সেই চীনা দৌড়বিদ প্রচন্ড তৃষ্ণার্ত হয়ে পড়েছেন। ক্ষণিকের জন্য প্রতিযোগিতার দ্বন্দ্ব ভুলে গেলেন জ্যাকলিন। নিজের সাথে থাকা পানির বোতল এগিয়ে দিলেন তৃষ্ণার্ত মানুষটির দিকে, যাকে তিনি দেখেছিলেন সহযাত্রী হিসেবে, প্রতিদ্বন্দ্বী হিসেবে নয়।

 

সে প্রতিযোগিতার প্রথম স্থান অল্পের জন্য হারিয়েছিলেন জ্যাকলিন, কিন্তু সারা বিশ্বের মানুষের মনে আঁচড় কেটে রেখেছেন ইতিহাস হয়ে।

 

সবাই জ্যাকলিন কিপলিমো নয়।

 

পুরষ্কার আমাদের কেবল নিজেদের নিয়ে ভাবতে শেখায়। প্রতিযোগিতা আমাদের শেখায় কীভাবে পাশের মানুষটিকে পিছিয়ে ফেলে সামনে এগিয়ে যেতে হয়।

 

কিছুদিন আগে সিঙ্গাপুর রিভার সাফারীতে এনিমেল শোতে সীলের কসরৎ দেখে অবাক হয়ে গিয়েছিলাম। মানুষের মতো করে দুলিয়ে দুলিয়ে, লাফিয়ে লাফিয়ে যা বুদ্ধিমান খেলা দেখাচ্ছিল, নাটক করছিল, সেটা অনেক মানুষেরও সময় লাগবে আয়ত্তে আনতে।

 

তবে প্রতিটা খেলা শেষে তার ইন্সট্রাকটরের দিকে লোভাতুর চোখে তাকিয়ে থাকতো। তার পছন্দের মাছটি ছুঁড়ে দিলেই পরের খেলার জন্য লেজ দুলিয়ে প্রস্তুত হয় সে।

 

প্রতিযোগিতার প্রথম, দ্বিতীয় স্থান আমার কাছে সীলের বহু কামনীয় সেই মাছ পুরষ্কারের কথা মনে করিয়ে দেয়।

 

পুরষ্কার মানুষের পশুবৃত্তীয় লোভ জাগিয়ে তোলে। আমাদের আবেগ, পরিশ্রম বাঁধা পড়ে সেই লোভের পাকে।

 

খুব সম্প্রতি একটা প্রতিযোগিতায় আমার দল প্রথম হয়েছিল। বিজয়ের আনন্দ থিতু হয়ে আসতেই মনে হচ্ছিল বাকী অনেক দলের কাজও কম সুন্দর নয়, নিদেনপক্ষে তাদের আন্তরিক চেষ্টা যথেষ্ট ছিল।

 

প্রতিযোগিতায় অংশগ্রহণকারী সব প্রতিযোগীদের আশ্চর্য সুন্দর মিল হলো, সবাই এক বিষয়ে আগ্রহী।

 

কোন একটা আয়োজনে, হোক সে সারা বছরের পড়া, গান, সাঁতার, লেখালেখি, সবাই এক হওয়া মানে একটা উৎসব, যেখানে বিষয়টার প্রতি সবার কম বেশী আবেগ আছে, কাজ আছে, পরিশ্রম আছে।

 

পাশের মানুষটিকে পিছিয়ে না ফেলে সবাইকে নিয়ে আমরা যদি বড় কিছু করতে পারতাম, আমাদের পৃথিবীটা অন্যরকম হতো।

 

প্রকাশঃ ১০ ফেব্রুয়ারী, ২০১৮

লিষ্টি
 

আদর্শ জীবন যাপনের একটা লিস্টি তৈরী করেছি:

 

১. ভোরে ঘুম থেকে উঠে আপেল সিডার দিয়ে মধু সমেত দ্রবণ ভক্ষণপূর্বক তিন গ্লাস পানি খাওয়া

 

২. আধ ঘন্টার হাল্কা ব্যায়াম

 

৩. সবজি সমেত ভালো নাস্তা

 

৪. আপিসের উদ্দেশ্যে রওনা। হেঁটে গেলে ভালো।

 

৫. কাজে পূর্ণ নিবেশ। নো ফেসবুক, নো ইমেইল, হোয়াটস ওয়েভার

 

৬. কাজের ফাঁকে হালকা হাঁটাহাটি। সহকর্মীদের সাথে কিঞ্চিত রসালো আলোচনা

 

৭. মাঝারী লাঞ্চ। খাবারের অর্ধেক সবজি, এক চতুর্থাংশ কার্বোহাইড্রেট (মানে ভাত) আর বাকীটা মাংস বা মাছ

 

৮. লাঞ্চ শেষে আধ ঘন্টার ন্যাপ

 

৯. ব্ল্যাক কফি দিয়ে কাজ শুরু। পূর্ণ মনোনিবেশ।

 

১০. কাজের ফাঁকে হালকা হাঁটাহাটি। সহকর্মীদের সাথে কিঞ্চিত রসালো আলোচনা।

 

১১.কাজ শেষ। আট দশ কিলো হাঁটা।

 

১২. বাসায় ফিয়ে পরিবারকে সময়, প্রার্থনা, হাল্কা ডিনার। দুই একটা বই পড়া যেতে পারে। তারপর ঘুম।

 

Early to bed, early to rise. Makes people healthy and wise.

 

প্রকাশঃ ৭ ফেব্রুয়ারী, ২০১৮

অঙ্গদান
 

এক ধনী ব্যক্তি ঘোষণা দিয়েছিলেন তার কোটি ডলারের দামী গাড়িটি কবর দেবেন। এটা নিয়ে অনেক হৈ চৈ হলো। সেদিনটায় মিডিয়ার অনেক লোক আসলো।

 

সবার মাঝে টান টান উত্তেজনা।

 

শেষ পর্যন্ত গাড়িটি কবর দেয়া হয়নি। এর মালিক বলছিলেন, কথাটা প্রতীকি অর্থে বলা।

 

আমাদের যে শরীর, মৃত্যুর পর তা পোকা মাকড়ের খাদ্য হয়। অথচ, লিভার, হৃদযন্ত্র, চোখ থেকে অনেক কিছু বহু মানুষের জীবন বাচাতে পারে।

 

তুচ্ছ এই গাড়ি নিয়ে উদগ্রীব হওয়ার কিছু নাই। বরং আমরা আমাদের দেহের অনেক কিছু রেখে যেতে পারি মানুষের কল্যাণে।

 

একটা মজার তথ্য দিয়ে শেষ করবো।

 

অঙ্গ প্রতিস্থাপনের পর অনেক মানুষ নতুন কিছু স্মৃতি পেয়েছেন, পরে দেখা গেছে এটা সেই দান করা মানুষের জীবনের অংশ।

 

মৃত্যুর পরেও বেচে থাকার কী সুন্দর উপায়!

 

প্রকাশঃ ২০ জানুয়ারী, ২০১৮

মনোরোগ
 

ডিপ্রেশন বা এংক্সাইটি উন্নত দেশে খুব কমন সমস্যা। সে হিসেবে এটাকে বড়লোকের সমস্যা বললেও কম হবে না।

 

তবে বড়লোকের সমস্যা হলেও এটাকে হালকা করে দেখার উপায় নেই। তীব্র মাত্রায় এটা ভয়াবহ মাত্রায় চলে যেতে পারে।

 

ডিপ্রেশন আর এংক্সাইটির মৌলিক একটা তফাত আছে।

 

ডিপ্রেশন মানে দু:খবোধ নয়। মন খারাপের মতো কিছু হলে সেটা নিয়ে মন খারাপ ডিপ্রেশন নয়। কিছু না হলেও ক্রমাগত মন খারাপ করা ডিপ্রেশন।

 

ডিপ্রেশনের রোগীরা অতীতে বাস করেন। অতীত নিয়ে হা পিত্যেশ এক সময় ভয়াবহ হতাশায় ডুবিয়ে নিয়ে যায়।

নিজেদের ভালোর জন্যই আমাদের চারপাশের মানুষের জন্য কিছু করতে হবে।

 

এংক্সাইটির রোগীরা উলটা।

 

তারা ভবিষ্যতে বাস করে। কাল কী খারাপ হতে পারে, এ ভেবেই বর্তমান ধংস করে ফেলে।

 

ছাব্বিশ বছরের এক উচ্ছ্বল তরুণীর ক্যান্সারে মৃত্যুর আগের দিনে পৃথিবীর মানুষদের উদ্দেশ্যে অসম্ভব সুন্দর একটা চিঠি লিখে গিয়েছিল।

 

সে বলছিল, এতো সুন্দর পৃথিবী ছেড়ে যেতে কষ্ট হচ্ছে তার। স্বামীর সাথে একসাথে বুড়ো স্বপ্ন দেখেছিল সে। বুড়ো হয়ে জীবন সায়ানহে যাওয়া মানে পরিণত হয়ে যাওয়া, তৃপ্তি নিয়ে যাওয়া।

 

সে সুযোগ থেকে মেয়েটি বঞ্চিত। তাদের একসাথে বুড়ো হওয়া হবে না, ছোট ছোট গভীর সুন্দর সময় আসবে না তাদের। তাদের বাবুদের বড় করার সুন্দর অলৌকিক সময় আসবে না তাদের। এমন কি প্রতিদিন পোষা কুকুরটিকে আদর করা মিস করবে অনেক।

 

এতো কিছুর পরে একেকটা দিন অতিরিক্ত বেচে থাকা বিস্ময়কর সুন্দর তার কাছে।

 

একেকটি সকালে ঘুম থেকে উঠে তার অশ্রু ভরে আসে। আহা, এই সুন্দর পৃথিবীতে আরেকটি দিন বেচে থাকা কত বড় ঘটনা।

 

সুস্থ মানুষগুলোও হয়ত এই অনুভব করতে পারতো। আমাদের সময় সীমিত, কাজেই প্রতিটিদিন একেকটি অলৌকিক ঘটনা, এ ভাবনা থেকে দূরে থেকেই সেই অনুভূতি হয়না।

 

এ কারণেই তুচ্ছ বিষয়ে তারা বিমর্ষ হয়ে যায়। অফিসে বসের বকুনি খেয়ে জীবন অর্থহীন হয় তাদের, বড় বাড়ি এখনো হলো না এই ভেবে অস্থির হয়।

 

অথচ বাস্তবে তাদের চাইতে কয়েক হাজার বড় সমস্যা নিয়ে মানুষ বেচে আছে, কারো কারো গুরুতর অবস্থা। অথচ এরপরেও তারা স্বপ্ন দেখে, আরেকটা দিন, এতো যন্ত্রণার মাঝেও আরেকটাদিন প্রিয় মানুষদের পাশে থেকে, জানলার বাইরে আকাশ দেখে, বুক ভরে নি:শ্বাস নিয়ে বেচে থাকার।

 

পৃথিবীতে আমরা প্রায় সাতশ' কোটি মানুষ। প্রকৃতির সবচেয়ে বুদ্ধিমান এই প্রজাতিকে টিকিয়ে রাখার জন্য সে একটা কাজ করে। কয়েক লাখ বছর ধরে মানুষের ডিএনএতে একে অপরের পাশে থাকার একটা ব্লুপ্রিন্ট রেখে দেয়।

 

পুজিবাদী সমাজের কারণেই বলি, বা ভোগবাদিতার প্রচারণার কারণে, উন্নত বিশ্বের মানুষদের অনেকে আত্মকেন্দ্রিক।

 

হাটি হাটি, পা পা করে ভয়াবহ সুখের অসুখ বাসা বাধে মনে।

 

শুধু নিজের জন্য বেচে থাকা, নিজেকে নিয়ে ভাবা একটা অভিশাপ। তার সবচেয়ে বুদ্ধিমান জাতিকে টিকিয়ে রাখতেই স্রষ্টাকে এই ডিজাইন করতে হয়েছে।

 

মানুষ যখন তার চার পাশের মানুষদের নিয়ে কিছু করতে পারে, হোক সে স্ত্রী, সন্তান, বাবা মা, আত্মীয়, বন্ধু, সমাজ বা দেশ, সে তখন ভালোবোধ করে। তার মাঝে প্রাণের উচ্ছ্বাস কাজ করতে থাকে।

 

বেচে থাকা আনন্দপূর্ণ, যখন বুঝতে পারি আমরা সবাইকে নিয়ে বেচে আছি, এই পৃথিবীর এক ভোরের শিশির, সবুজ ঘাস আর শীতল বাতাসে নি:শ্বাস নিতে পেরে।

 

নিজেদের ভালোর জন্যই আমাদের চারপাশের মানুষের জন্য কিছু করতে হবে।

 

এটাই নিয়ম।

 

প্রকাশঃ ১৪ জানুয়ারী, ২০১৮ 

সঞ্চয়
 

সাপের গলার বিষ বেশী হয়ে গেলে সেই বিষ ফেলার জন্য সাপের বেদিশা অবস্থা হয়।

 

আমার পরিচিত কয়েকজন বন্ধু জমানো টাকা নিয়ে সে রকম বিপদে আছেন। কিছুদিন দিন পর পর জিজ্ঞেস করেন, ভাই, কি করা যায় বলেন তো? এতোগুলো টাকা আইডল ফেলে রাখা তো বুদ্ধিমানের কাজ হবে না।

 

আমি কি বুদ্ধি দেবো জানি না।

 

এতো অর্থের মালিক আমার এই বন্ধুরা খুব আরাম আয়েশ করে জীবন কাটান, তা নয়। বরং প্রতিটা টাকা খরচ করেন খুব হিসেব করে। হয়ত বন্ধু বা প্রতিবেশী দলবল বেঁধে সবাই কোথাও যাচ্ছে, খুব সাবধানে "জরুরী কাজে" ব্যস্ত হয়ে ওঠেন তারা। দরকারী তাড়া বা ক্লান্তি থাকলেও বাসে যান। বাচ্চারা মুভি দেখার কথা বললে ইউটিউবে সার্চ করে মুভি বের করে দেখান।

 

জীবনের সব আশা-আনন্দ বিসর্জন দিয়ে এভাবে তাদের জমতে থাকে টাকা।

 

অর্থের নিজস্ব একটা লাইফ সাইকেল আছে।

 

আজকের দশটাকা বিশবছর ফেলে রাখলে আজকে চারটাকায় যা কেনা যায়, তা কেনা যাবে, সব চেয়ে বেশী লাভ দেয় এমন ব্যাংকে রাখলেও।

 

এটা খরচ না করলে, শুধু "সময়" নামক একটি ব্যাপার এটিকে একটু একটু করে ক্ষয় করে ফেলবে।

 

আমার সেই বন্ধুদের প্রত্যেকে একাধিক বাড়ি বা জমি জমা কিনেছেন।

 

বিনিয়োগের জন্য বাড়ি বা ফ্ল্যাট কেন খুব ভালো অপশন মনে হয় না। গত কয়েক দশকে দেশে জায়গা জমির দাম কয়েক হাজার গুন বেড়েছে। জীবন যাত্রার মান যেখানে দিনের পর দিন নেমে যাচ্ছে, সেখানে এতো অস্বাভাবিক দাম বাড়ার কোন যৌক্তিক কারণ নেই। তবু মানুষ কিনছে, কারণ "দামতো" বাড়ে।

 

একটা জিনিস দাম দিয়ে কিনলে আমরা আশা করি সেটার ভালো কোয়ালিটি। কিন্তু "অযৌক্তিক দাম" বিনিয়োগ হিসেবে দেখতে গেলে, এক সময় দেখা যাবে এই দাম আর বাড়ছে না। এতো কষ্টের অর্থ রয়ে যাবে অন্য কারো পকেটে।

 

অনেক দিন বিনিয়োগ নিয়ে ঘ্যান ঘ্যান করছে দেখে এক বন্ধুকে আবোল তাবোল জায়গায় না খাটিয়ে প্রপার ব্যবসা শুরু করার পরামর্শ দিলাম। খুব বেশী টাকা খরচ না করে কীভাবে ব্যবসাটা কয়েক বছরে দাঁড় করানো যায় তার একটা যৌক্তিক প্ল্যানও করে দিলাম। শর্ত একটাই, তাকে বেশ খাটাখাটি করা লাগবে।

 

বন্ধুটি অনেকক্ষণ মন দিয়ে শুনে, উদাস গলায় বললেন, কম খাটুনিতে বেশী রিটার্ণের আইডিয়া থাকলে দেন।

 

আমি একটা দীর্ঘ নিশ্বাস ফেললাম। এই মানুষদের এতো কষ্টের টাকা মলম কোম্পানী না হয় জমি, শেয়ার ফড়িয়াবাজদের পকেটে যাবে না তো, যাবে কোথায়?

 

অনুন্নত দেশে জন্ম নেবার কারণে আমাদের মধ্য অর্থনৈতিক অনিশ্চয়তা কাজ করা অস্বাভাবিক নয়। কিন্তু এই চিন্তায় চিন্তায় এক সময় তারা "বাঁচতে" ভুলে যান।

 

জীবনের সব আশা-আনন্দ বিসর্জন দিয়ে যে আশায় তারা এই অর্থ জমিয়ে রাখছেন, সেটির একটা বড় অংশ ভোগ করবে তৃতীয় পক্ষ।

 

মৃত্যুর পরেও সেই অভিশাপ কাটার উপায় নেই। ফেলে যাওয়া সম্পদ নিয়ে উত্তরাধীকারীদের কাড়াকাড়ির নাটক দেখে এই টাকাগুলোই যেন বিদ্রূপের হাসি হাসতে থাকবে অনন্তকাল!

 

প্রকাশঃ ২০ নভেম্বর, ২০১৭

অনুভব
 

ভদ্রমহিলার বয়েস ৯০ পার হয়ে গিয়েছে। বয়েসের কারণে স্মৃতি হারিয়ে ফেলেছেন। আশপাশের কাউকেই এখন আর চিনতে পারেননা।

 

বিদেশ থেকে তাঁর মেয়ে এসেছে, বসে আছে মায়ের কাছে। মেয়ের দিকে উদ্ভ্রান্তের মতো অনেকক্ষণ তাকিয়ে থাকলেন মা, তারপর আস্তে আস্তে বললেন, তুমি কে, সেটি মনে পড়ছে না, কিন্তু আমার মন বলছে তুমি অামার অনেক প্রিয় কেউ, এমন কেউ যাকে আমি অনেক ভালোবাসি।

 

মায়ের হাত ধরে চিৎকার করে সেদিন অনেক কেঁদেছিলেন তার মেয়ে।

 

স্মৃতি হারিয়ে যাবে, কমে আসবে চোখের দৃষ্টি, কিন্তু ভালোবাসাই সম্ভবত আমাদের অস্তিত্বের সবচেয়ে শক্তিশালী অংশ, যেটি শেষ নিঃশ্বাস পর্যন্ত টিকে থাকে।

 

প্রকাশঃ ২৩ মার্চ, ২০১৬