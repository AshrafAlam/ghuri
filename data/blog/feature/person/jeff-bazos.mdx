---
title: জেফ বেজোসঃ আমাজনের শুরুর পর্ব
date: '2021-11-29'
tags: ['Person']
---

তখন সবে ইন্টারনেট মানুষের দোর গোড়ায় আসতে শুরু করেছে। পৃথিবীর মানুষের জীবন যাত্রায় ইন্টারনেট ব্যাপক প্রভাব রাখতে খুব বেশী দিন অপেক্ষা করতে হবে না অনেকেই সেটা বুঝতে পারছেন। 

এদের একজন জেফ বেজোস। 

তিনি একটা ইনভেস্টমেন্ট ব্যাংকে চাকুরী করেন। খুব ভালো বেতনে কাজ করছেন। তবু মন ভরছে না, ভাবছিলেন, ইন্টারনেটের অমিত সম্ভাবনা কাজে লাগিয়ে কিছু একটা করা দরকার।

জেফ তার ম্যানেজারকে চাকুরী ছাড়ার কথা যখন বললেন, তিনি বেশ শান্তভাবেই তার কথা শুনলেন।

জেফকে নিয়ে গেলেন কাছের একটা পার্কে তাঁর ম্যানেজার। হাঁটতে হাঁটতে জেফের কাছ থেকে তার নতুন ইন্টারনেট কোম্পানি খোলার কথা শুনলেন। 

শুনে জেফের ম্যানেজার বললেন, এটাতো খুবই ভালো আইডিয়া। তবে ব্যাপার কি জানো জেফ, আইডিয়া তাদের জন্য ভালো যাদের আসলে সেরকম সুযোগ সম্ভাবনা নেই। তুমি এখনকার কোম্পানিতে বড় একটা পজিশনে আছ, অনেক টাকা বেতন পাচ্ছ। তোমার জন্য এরকম কিছু করাটা বোকামী হবে।

ম্যানেজারের চাকুরীতে থেকে যাওয়ার মোটিভেশন বাক্যে অবশ্য খুব একটা লাভ হলো না।

রিগ্রেট মিনিমাইজেশন ফ্রেমওয়ার্ক বলে জেফ বেজোসের একটা দর্শন আছে, আর তা হলো, তিনি সবসময় তার ভবিষ্যতের ৮০ বছরের আমিকে জিজ্ঞেস করেন, আজ যা করছেন, তারজন্য তাঁর ভবিষ্যতের আমি আফসোস করবেন কিনা। যদি উত্তর হয়, হ্যাঁ, তাহলে নতুন কিছু করার চেষ্টা করেন।

শেষ পর্যন্ত ভালো বেতনের চাকুরী ছেড়ে শুরু করলেন নিজের ইন্টারনেট কোম্পানি। নিজের কিছু সঞ্চয় ছাড়াও বাবা মায়ের কাছ থেকে লাখ খানেক ডলার পেলেন পুঁজি হিসেবে। সে হিসেবে বলা যায়, জেফ বেজোসের বাবা মাই তাঁর প্রতিষ্ঠানের প্রথম ইনভেস্টর। 

শুরুতে প্রতিষ্ঠানের নাম ভেবে রেখেছিলেন 'relentless', ভালো বাংলায় যাকে বলা যায় ক্লান্তিহীন।  

এ ছাড়াও আরেকটি নামও বেশ পছন্দ হয়েছিল, 'cadabra'।

যদিও প্রাথমিক প্রস্তাবিত নামগুলো নিয়ে কাছের মানুষদের সম্মতি না থাকায় জেফ শেষ পর্যন্ত পৃথিবীর বৃহত্তম অরণ্যের নামে তাঁর স্বপ্নের কোম্পানির নাম রাখেন 'amazon'।

সেই ১৯৯৪ সালে জেফ বেজোস ঠিকই বুঝতে পেরেছিলেন ইন্টারনেটের অমিত সম্ভাবনার কথা। তবে কোম্পানি নিয়ে তাঁর সুদূর প্রসারী চিন্তাভাবনা থাকলেও শুরুতেই যাবতীয় জিনিসের পসরা নিয়ে বসে যাননি তার ই-কমার্স ওয়েবসাইটটিতে।

সেই সময়ে ইন্টারনেটের ধারণা তখনও নতুন। অনেক ভাবনা চিন্তা শুরু করলেন কি পণ্য দিয়ে শুরু করা যায়। এর অংশ হিসেবে প্রায় বিশ ধরণের পণ্য তালিকা করে শেষ পর্যন্ত বই দিয়ে শুরু করলেন।

এর কারণ হিসেবে যুক্তি ছিল, ইন্টারনেটে কেনা বেচার পসার বাস্তবের দোকান বা মার্কেটের মতো নয়। ঠিক মতো চালালে বিক্রি হবে অনেক পরিমাণে। কাজেই এমন এক ধরণের পণ্য বেছে নিতে হবে যেগুলো স্টক করা সহজ, দীর্ঘদিন রাখা যাবে। এছাড়াও অনলাইনে বলে অসংখ্য ক্যাটাগরিতে বিক্রি করার ক্ষেত্রেও বই দারুণ একটা পণ্য যেটা সাধারণ দোকানে বিক্রি করা সম্ভব নয়।

নিজের ছোট অফিস রুমের দেয়ালে মার্কার স্প্রে দিয়ে 'amazon' লিখে যাত্রা শুরু করেন জেফ বেজোস।

মাত্র দশজন দিয়ে শুরু করা ই-কমার্স কোম্পানীর শুরুর দিনগুলোতে ছোট বড় সবধরণের কাজই করতে হতো সবাইকে। এমনও হয়েছে অর্ডার করা বই প্যাকেট করতে জেফ বেজোস নিজেই লেগে গিয়েছেন অন্যদের সাথে নিয়ে।

এভাবে শত শত বই হাঁটু গেড়ে বইয়ের প্যাকেট করতে গিয়ে হাঁটু ব্যাথা হয়ে গেল তাঁর। এ সমস্যা থেকে রক্ষা পেতে ভাবছিলেন হাঁটু গার্ড কিনবেন কিনা। এটা শুনে সাথের কর্মী (যে নিজে আসলে আমাজনের সফটওয়্যার ইঞ্জিনিয়ার, তবে জেফের কবলে পড়ে প্যাকেট করার কাজে নামতে হয়েছে) সমাধান দিলেন, এর চাইতে বরং একটা নতুন টেবিল কিনে ফেললেই হয়, যেখানে সুবিধা মতো করে বই প্যাকেট করা যাবে। 

ইঞ্জিনিয়ারের সমাধান শুনে যারপরনাই চমৎকৃত জেফ বেজোস। ভবিষ্যতের বিলিনিয়ার জেফের মাথায় দারুণ সব আইডিয়া খেলে গেলেও এই বই প্যাকেট করার কাজের সুবিধার এই সহজ সমাধান তার মাথায় আসেনি প্রথমে। সহকর্মীর বুদ্ধি অনুসরণ করতে নতুন টেবিল কিনে নতুন উদ্যোমে বই প্যাকেট করতে লেগে গেলেন তিনি। তবে প্রায় শূন্য থেকে নতুন যুগের ইন্টারনেট প্রতিষ্ঠান তৈরীর আরো শত যতো কাজ আছে সবই গুরুত্ব দিয়ে করতে থাকেন।

সে সময়ে রাত দিন যতো ব্যস্তই থাকুন না কেন, জেফের অট্টহাসিতে দশজনের ছোট অফিসটি প্রকম্পমান থাকতো। কারণে অকারণে হো হো করে হাসতে ভালোবাসেন তিনি। 

কাজে তাঁর অসাধারণ উদ্যোমের রহস্য সবসময়ে লেগে থাকা এই অট্টহাসি কিনা কে জানে, তবে ইন্টারনেট দুনিয়াতে মোটামুটি এই হাসি দিয়েই কম বিখ্যাত হননি জেফ।

আমাজনের শুরুর দিনগুলো বেশ মজার ছিল। অফিসে একটা ঘন্টা ঝোলানো ছিল। ওয়েব সাইটে কেউ কিছু কিনলেই ঘন্টাটি বাজানো হতো, সাথে সাথে অফিসের সবাই ছুটে এসে দেখতো তাদের এখনকার ক্রেতা তাদের পরিচিত কেউ কিনা।

যদিও প্রতি বিক্রিতে অফিসে ঘন্টা বাজানোর এই রীতি খুব বেশীদিন চালু রাখা সম্ভব হলো না। কারণ বইয়ের বিক্রি বাট্টা এতো বাড়তে লাগলো যে সেটার সাথে তাল মেলানো কঠিন হয়ে গেল। প্রথম মাসেই আমেরিকার ৫০ টি স্টেটসহ পৃথিবীর ৪৫ টি দেশে আমাজনের বিক্রি ছড়িয়ে পড়ে।

আমাজন প্রতিষ্ঠার পেছনে জেফ বেজসের মূল মোটো ছিল কাস্টমার বা ক্রেতার সন্তুষ্টি। 

আমাজনের শুরুর দিকে ইন্টারনেট একেবারেই নতুন ব্যাপার। তার ওপর অনলাইনে টাকা পয়সা খরচ করে কেনা কাটা করার পেছনে ক্রেতাদের একটা সংশয় থাকাটাই স্বাভাবিক ছিল। অর্ডার করা জিনিস আদৌ আসবে কিনা, কিংবা আসলেও অনলাইনে দেখা জিনিসটি বাস্তবের জিনিসের মতো হবে কিনা এধরণেই ভাবনা প্রায় সব ক্রেতারই ছিল। সত্যি বলতে কি এখনো বহু ক্রেতা অনলাইনে কেনাকাটা নিয়ে এমন ভীতি আছে। ওয়েব সাইটে দেখা জামা আর ডেলিভারির দেয়ার পরে আসল জামার হাল নিয়ে কৌতুক করে মেমে এখনো ইন্টারনেটে ঘুরে বেড়াচ্ছে।

এছাড়াও বাস্তবে শপিং মলে দেখে শুনে কেনার আলাদা একটা মজা আছে সেটা থেকেই বা ক্রেতা কেন বঞ্চিত হতে চাইবে?

জেফ বেজোস অনলাইনে কেনানকাটার অভিজ্ঞতাটিকে আস্থাশীল ও ঝঞ্জাটমুক্ত করতে নানারকম পরিকল্পনা নিলেন,  প্রথম থেকে পণ্য অর্ডার করা থেকে ডেলিভারি পর্যন্ত সবকিছু ভালোভাবে হওয়ার জন্য তদারকি করলেন।

এরপরেও যে কোন কাস্টমার যেন সরাসরি তার সাথে যোগাযোগ করে অভিযোগ জানাতে পারে, সেজন্য নিজের ইমেইল ঠিকানাটিও দিয়ে দিলেন ওয়েব সাইটে।

প্রথমদিকে তার কাছে আসা ইমেইলের প্রায় সবগুলোই পড়তেন। সে অনুযায়ী সংশ্লিষ্ট কর্তা ব্যক্তিদের ফরোয়ার্ড করে দিতেন একটা '?' চিহ্নসহ। আর তাতেই সেই ক্রেতার সমস্যা সমাধানের দরকারী ব্যবস্থা নেয়া হতো তড়িৎ বেগে।

মজার ব্যাপার হলো, জেফের সেই ইমেইল ঠিকানাটি এখনো ব্যবহৃত হচ্ছে, ক্রেতারাও চাইলে এখনো তাকে জানাতে পারেন তাদের সমস্যার কথা। বলা বাহুল্য আগের তুলনায় সব ইমেইল থেকে বাছাই করা ইমেইলই তার কাছে পৌঁছায়, তবে কাস্টমারের অভিযোগ এখনো আমাজন গুরুত্ব দিয়ে শোনে, যেটা তাদের সাফল্যের অন্যতম চাবিকাঠি।

[প্রকাশঃ] (https://www.facebook.com/ashraful.alam/posts/10157871732760583)
