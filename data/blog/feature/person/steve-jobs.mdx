---
title: স্টিভ জবস
date: '2021-09-19'
tags: ['Person']
---

মার্ক জাকারবার্গ তখন মাত্রই ফেসবুক শুরু করেছেন। তরুণ বয়েসী এই উদ্যোক্তা তখনও বুঝে উঠতে পারছিলেন না নিজের তৈরী সামাজিক যোগাযোগের সাইটটি নিয়ে কিভাবে এগোবেন।

এর মাঝেই একদিন এক পার্টিতে দেখা হয়ে গেল এপেলের সিইও স্টিভ জবসের সাথে। স্টিভ তখন খ্যাতি ও সাফল্যের তুঙ্গে।

তরুণ উদ্যোক্তা মার্ক খুব বিনয়ের সাথে স্টিভের কাছে তার শুরু করা প্রতিষ্ঠান কিভাবে চালাবেন এ নিয়ে পরামর্শ চাইলেন।

স্টিভ জবস তখন হেসে বললেন, প্রযুক্তি দিয়ে প্রতিষ্ঠান শুরু করতে চাও করো, তার আগে তোমাকে মানুষ সম্পর্কে, জীবন সম্পর্কে ভাবতে হবে জানতে হবে। আমি নিজে এপেল শুরু করার আগে বেশ কয়েকদিন ভারতের এক আশ্রমে কাটিয়েছি। ঐ সময়ের শিক্ষা ও ভাবনা পরবর্তীতে এপেল প্রতিষ্ঠায় বেশ কাজে লেগেছিল।

অনেকেই হয়ত জানেন না, স্টিভ জবসের মতো মার্ক জাকারবার্গও সেই আশ্রমে কয়েকমাস কাটিয়ে নতুনভাবে ফেসবুক নিয়ে কাজ শুরু করেন।

মার্ক জাকারবার্গ পরবর্তীতেও বিভিন্ন সময়ে তার সাফল্যের পেছনে স্টিভ জবসের মেন্টরশীপের ভূমিকার কথা উল্লেখ করেছেন।

শুধু মার্ক জাকারবার্গই নয়, নতুন প্রযুক্তি প্রতিষ্ঠান শুরু করতে চান, এমন অনেকেই এমন পরামর্শ দিয়েছিলেন।

পৃথিবীর শীর্ষ প্রতিষ্ঠানের প্রতিষ্ঠাতা হলেও স্টিভ জবস যতোটা প্রযুক্তিবিদ ছিলেন, বলা যায় তার চাইতেও বেশী ছিলেন দার্শনিক। 

নানা বাধা বিপত্তি ও সীমাবদ্ধতার ভেতর বেড়ে ওঠার সময়টাতে জীবনকে দেখেছেন, বুঝতে চেষ্টা করেছেন মানুষকে। 

পরবর্তীতে জীবনে নতুন সব যুগান্তকারী পণ্য উদ্ভাবনে তার এই দর্শন ও ভাবনা অনেক প্রভাব ফেলেছে।

একই ভাবে এটি কাজে লেগেছে নিজ প্রতিষ্ঠান এপেলের দক্ষ কর্মীদের নেতৃত্ব দেয়ার ক্ষেত্রেও।

দক্ষ কর্মীবাহিনী তৈরী করার ক্ষেত্রে স্টিভ জবসের লীডারশীপ প্রিন্সিপালগুলো ছিল খুব সাধারণ কিন্তু খুব কার্যকরী।

তাঁর প্রতিষ্ঠানের শুরুর দিকটায় ভালো কর্মী নিয়োগ দেয়ার জন্যে অনেক অর্থ খরচ করে রিক্রুটিং এজেন্সির ওপর নির্ভর না করে, বরং কর্মীদের উৎসাহ দিতেন তাদের পরিচিত কাউকে রেফার করতে। এক্ষেত্রে তাঁর বক্তব্য ছিল, ভালো ও দক্ষ মানুষদের পরিচিত গন্ডিতেও তাদের মতো মানুষই থাকবে। নিজেদের কাজ নিয়ে গর্বিত থাকলে তারা তাদের মতো অন্যদেরও নিজ প্রতিষ্ঠানে নিয়ে আসতে পারবে।

রেফার করা কর্মী নির্বাচিত হলে সেই কর্মীরা যথারীতি ভালো বোনাসও পেতেন।

এই পদ্ধতি প্রয়োগ করে খুব কম সময়েই অনেক দক্ষ ও সৃষ্টিশীল কর্মী নিয়োগ দিতে সক্ষম হয় স্টিভ জবসের প্রতিষ্ঠান এপেল কম্পিউটার। 

কর্মী নিয়োগের সময়ে ইন্টারভিউয়ের ক্ষেত্রেও স্টিভ জবসের নিজস্ব একটা পদ্ধতি ছিল। 

এপেলের প্রথম দিককার একজন কর্মকর্তা শেয়ার করেছেন স্টিভ জবসের সাথে তার ইন্টারভিউয়ের অভিজ্ঞতার কথা।

এপেলের অফিসে এসে স্টিভ জবসকে তার  পৌঁছানোর কথা জানাতেই স্টিভ নিজে এসে রিসেপশনে দেখা করেন। সেখান থেকে এপেলের অফিসের করিডরে হাঁটতে হাঁটতে গল্প করছিলেন তার সাথে খুব স্বাভাবিকভাবেই। 

নিয়োগপ্রার্থী সেই ভদ্রলোক বেশ কিছুক্ষণ সময় অফিসে কাটালেন স্টিভের সাথে, তাঁর অভিজ্ঞতার গল্প শুনলেন, নিজের প্রোডাক্ট আর ভিশন নিয়েও অনেক কথা বললেন স্টিভ জবস, কিন্তু এটা যে ইন্টারভিউ সেরকম কিছু মনে হচ্ছিল না।

পরে নিয়োগ পাওয়ার পর সেই কর্মকর্তা আরো পরিচিত হন স্টিভ জবসের ইন্টারভিউর স্টাইলের সাথে।

সাধারণ ইন্টারভিউতে নানারকম কঠিন সব প্রশ্ন দিয়ে নিয়োগপ্রার্থীদের ঘাবড়ে দেয়ার চল রয়েছে। তবে স্টিভ জবস এসবের ধার ধারতেন না। ইন্টারভিউ নেওয়ার সময় তিনি খেয়াল করতেন বিষয়বস্তুর ওপর কথা বলার সময় নিয়োগপ্রার্থী কতটুকু আগ্রহ নিয়ে কথা বলছে, কতটুকু উচ্ছ্বাস ও আত্মবিশ্বাস প্রকাশ পাচ্ছে।

স্টিভের দর্শন ছিল, কারিগরি ব্যাপার যে কাউকে চাইলেই শিখিয়ে নেয়া যায়, তবে কাজের ক্ষেত্রটির ব্যাপারে কারো প্যাশন থাকলে সে নিজের মনের আনন্দে কাজ করে যাবে উপযুক্ত পরিবেশ ও স্বাধীনতা দিলে।

এ কারণেই এপেলের কর্মীদের ঘাড়ে ধরে ম্যানেজ করার প্রয়োজন ছিলনা, যার কারণে অপ্রয়োজনীয় ম্যানেজমেন্ট খরচ যেমন কমে গিয়েছে, তেমনি কর্মীরা দিয়েছে তাদের সেরা কাজটুকু।

স্টিভ জবসের বক্তব্য ছিল, মেধাবী কর্মী নিয়োগ দিয়ে তাদের নিজেদের কাজ কিভাবে করবে তেমন নির্দেশনা দেয়াটা বোকামী, কারণ তারা জানে নিজের কাজগুলো কিভাবে করতে হয়। ম্যানেজমেন্টের কাজ প্রতিষ্ঠান ও পণ্যের ভিশন তৈরী করা, যেটা থেকে কর্মীরা অনুপ্রাণিত হবে, সেই লক্ষে কাজ করে যেতে পারে।

তবে ম্যানেজার হিসেবে স্টিভ জবস যে খুব সহজ মানুষ ছিলেন, এমন নয়। বরং তার বদ রাগ আর চেঁচামেচির অনেক উদাহরণ আছে।

এতে তাঁর অনেক কর্মী বিরক্ত হলেও শেষ পর্যন্ত স্টিভ জবসের ভিশন আর সৃষ্টিশীলতার যাদু এমন মুগ্ধ করে রাখতো কর্মীদের ক্ষেত্রে তাদের সেরা কাজটুকু দিতে এটা তেমন কোন বাধা হয়ে দাঁড়ায়নি।

প্রকাশঃ (https://www.facebook.com/ashraful.alam/posts/10157763047095583)