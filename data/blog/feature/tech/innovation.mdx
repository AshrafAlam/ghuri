---
title: উদ্ভাবন
date: '2022-02-05'
tags: ['Interesting']
---

শুরুর পর খুব অল্প সময়েই ই-কমার্স ওয়েবসাইট আমাজনের জনপ্রিয়তা লাফিয়ে লাফিয়ে বাড়তে লাগলো, যার অন্যতম কারণ ছিল প্রযুক্তি। 

আর এর  অবধারিত অংশ হচ্ছে ডেটা। সাধারণ প্রতিষ্ঠান যেখানে নিজেদের মতো করে হিসেব নিকেশ করে ব্যবসা করতে নামতো, সেখানে ইন্টারনেট কোম্পানী আমাজন ব্যবহারকারীর সমস্ত ডেটা বিশ্লেষণ করে অনুমান করে বলে দিতে পারতো এই মুহূর্তে একজন ব্যবহারকারী কি পছন্দ করবে, কোন জিনিসটা না কিনেই যাবে না।

আমাজনের প্রথমদিককার এক কর্মকর্তা বলছিলেন, মেশিন কীভাবে এতো সুনিপুণভাবে মানুষের মনের কথা পড়তে পারে, আমি নিজে না দেখলে বিশ্বাস করতে পারতাম না।

এদিকে একটা সময়ে ব্যবহারকারীদের ডেটা বিশ্লেষণ করতে করতে একটা বিশেষ ব্যাপার দেখা গেলো। 

আমাজনের ওয়েবে সাইট কোন কারণে লোড হতে এক সেকেন্ডের ভগ্নাংশ দেরী হলেই বহু ব্যবহারকারী সাইটটি থেকে কিছু না কিনেই চলে যাচ্ছে। যার ক্ষতির পরিমাণ ছিল মিলিয়ন মিলিয়ন ডলার।

ব্যবহারকারীদের সংখ্যার অনুপাতে সার্ভার যোগ করলে সে সমস্যা কিছুটা সমাধান করা যায়।

কিন্তু তাতেও নতুন সমস্যা দেখা দিলো।

আমাজনে সফটওয়্যার প্রকৌশলে কাজ করে আমার বন্ধু সৈকত এক সেমিনারে বলছিল সে গল্প। ব্ল্যাক ফ্রাইডের সময়ে সাধারণ দোকানপাটের মতো অনলাইনেও হুলুস্থুল বিক্রি হয়। এতো ব্যবহারকারীর চাপ মেটানোর জন্য প্রচুর সার্ভার কিনতে হয়। কিন্তু ব্ল্যাক ফ্রাইডে মৌসুম শেষ হবার পর দেখা গেলো সারা বছর এ কারণে কেনা বেশীরভাগ সার্ভার অকেজো পড়ে থাকে।

আমাজনের ইঞ্জিনিয়ার আর উদ্ভাবকরা পরবর্তীতে এমন প্রযুক্তি তৈরী করলেন যার বদৌলতে নিজেদের প্রয়োজনমতো কম্পিউটার রিসোর্স যোগান দেয়া গেল সহজেই। 

পরবর্তীতে এই বিশাল কম্পিউটিং রিসোর্স শুধু আমাজনের প্রয়োজনেই নয়, অন্য প্রতিষ্ঠানও যেন ভাড়া নিতে পারে সে ব্যবস্থা করা হলো। নিজেদের কম্পিউটিং সিস্টেম থেকে আলাদা উপার্জনের ব্যবস্থা হওয়ার কারণে ওয়েব সাইটে এর কোটি কোটি ব্যবহারকারীদের আরো ভালো অভিজ্ঞতা সহজ ও সাশ্র‍য়ী হয়ে উঠলো।

আর এভাবেই প্রযুক্তি দুনিয়ায় জনপ্রিয় হলো ক্লাউড কম্পিউটিং।

ক্লাউড কম্পিউটিং হলো এমন এক ধরণের প্রযুক্তি যেখানে সারা বছর দামী দামী সার্ভার না কিনে, শুধু যে সময়টায় যতোটুকু কম্পিউটিং শক্তি ও স্টোরেজ দরকার তখন ততোটুকু যোগান দেয়া যাবে অনেক কম মূল্যে।

ব্যাপারটা অনেকটা এই রকম, টেবিলে বসে কাজ করছেন কম্পিউটার নিয়ে। এই কাজ করতে গিয়ে আপনার কম্পিউটারে অনেক বেশি গণনা শক্তি দরকার হতে পারে, অথবা কম শক্তিও দরকার হতে পারে। কিন্তু একেবারে দামী কম্পিউটার না কিনে কল্পনা করতে পারেন আপনার টেবিলের নীচে অজস্র কম্পিউটার অপেক্ষা করছে, দরকার হলেই কম মূল্যে তারা আপনার কম্পিউটিং শক্তি যোগান দিতে প্রস্তুত।

ক্লাউড কম্পিউটিং এ ব্যাপক সাফল্য পেলেও প্রযুক্তি নিয়ে তাদের উদ্ভাবন বন্ধ রাখেনি আমাজন। পণ্য ব্যবস্থা থেকে শুরু করে বিতরণ প্রায় সবক্ষেত্রেই নিত্যনতুন প্রযুক্তির মাধ্যমে তাদের অনলাইনে তাদের কাস্টমার এক্সপেরিয়েন্স অতুলনীয় করে তোলে।

ইতোমধ্যেই আমাজন ড্রোন ডেলিভারি চালু করেছে। কাস্টমার জিনিস অর্ডার করার পর স্বয়ংক্রিয়ভাবে ড্রোন গুদামঘর থেকে সেটা নিয়ে, পাখির মতো উড়ে উড়ে কয়েক মিনিটের মধ্যেই সেটা পৌঁছে দেবে ক্রেতার বারান্দায়। পুরো ব্যাপারটি ঘটে মানুষের প্রায় কোনরকম সাহায্য ছাড়াই। ঠিক যেন আগের দিনে কবুতরের মাধ্যমে চিঠি পাঠানোর মতো।

এছাড়াও আগের মতো সুপারশপে গিয়ে জিনিসপত্র নিয়ে চেকাউট কাউন্টারে গিয়ে লম্বা কিউতেও দাঁড়ানোর দরকার নেই। 

আমাজন গো নামের এই প্রযুক্তির মাধ্যমে স্টোরে ঢোকার সময়েই সয়ংক্রিয়ভাবে ক্রেতাকে চিনে নেবে আমাজন তার মোবাইলের এপের মাধ্যমে। এরপর যতো ইচ্ছা জিনিসপত্র কিনে নিশ্চিন্তে স্টোর থেকে চলে যেতে পারবে ক্রেতা। কাউকে জবাবদিহি করা লাগবে না। সত্যি বলতে কি, ব্যাপারটা যেন অনেকটা বৈধভাবে শপ লিফটিং এর অভিজ্ঞতা নেয়ার মতো!

প্রযুক্তির মাধ্যমে নিজেদের বিতরণকর্মীদের দক্ষতা বাড়ানোর ক্ষেত্রেও বহু উদাহরণ আছে আমাজনের। এমন একটা উদাহরণ দেয়া যায় যেখানে দেখা যাবে তাদের স্টোররুমে জিনিসপত্র রাখা ও নেয়া কত সহজ করে তুলেছিল।

আমাজনের স্টোররুমগুলোতে বিভিন্ন পণ্য একেক সেলফে ভিন্ন ভিন্ন উচ্চতায় রাখা হতো। এতে দেখা গেল অনেক কর্মী তাদের ভিন্ন ভিন্ন উচ্চতার কারণে অনেক সেলফের জিনিস নাগালে পাচ্ছিল না। যার কারণে ডেলিভারিও দেরী হচ্ছিল।

আমাজন এ সমস্যাটি সমাধান করতে এমন একটি কম্পিউটার প্রোগ্রাম তৈরি করে ফেলে যাতে প্রতিটি কর্মী তার উচ্চতা অনুযায়ী সেলফে কাজ করতে পারে সে ব্যবস্থা করা হয় সহজেই। 

এভাবেই আমাজন যখন যেখানে দরকার সফটওয়্যারের মাধ্যমে কাজের দক্ষতা বাড়িয়ে তোলে কয়েকগুন, যেটা তাদেরকে অন্য সাধারণ প্রতিষ্ঠানের চাইতে অনেক এগিয়ে নিয়ে যায়।

অনলাইনে কেনাকাটায় ক্রেতার সুবিধা ও সন্তুষ্টি, আবার নিজেদের কর্মীদের কাজের দক্ষতা আকাশচুম্বী সফলতার পাওয়ার পরেও আমাজন কিন্তু থেমে থাকেনি। এখনো নিত্য নতুন উদ্ভাবনের পেছনে ব্যয় করছে প্রচুর শ্রম ও অর্থ।

কেউ কোন একটি ক্ষেত্রে সফল হলে সাধারণত অনেকেই তার দেখাদেখি একইরকম ব্যবসায় নেমে পড়ে। যেন এমন, সফলতার গোপন চাবিকাঠির খবর পেয়ে গেছে। ব্যাপারটা হয়ত কয়েকদশক আগেও সত্যি ছিল। একারণেই "বিজনেস সিক্রেট" কথাটা বেশ চালু ছিল একসময়।

কিন্তু বাস্তবতা হলো, এই একুশ শতকে বিজনেস সিক্রেট বলে কিছু নেই। ইন্টারনেটের অসীম তথ্যসমুদ্রে প্রায় সবকিছুই ওপেন সিক্রেট।

এখনকার দিনে ব্যবসায় সফল হওয়ার অন্যতম মূলমন্ত্র হচ্ছে উদ্ভাবন। যে প্রতিষ্ঠান কোন সমস্যা নতুন উপায়ে ও দক্ষতায় এগিয়ে থাকবে, তারাই এগিয়ে থাকবে বাজারে, এটাই নতুন নর্ম।

[পূর্ব প্রকাশ](https://www.facebook.com/ashraful.alam/posts/10157970373335583)
