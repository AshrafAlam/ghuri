---
title: লুঙ্গি
date: '2022-02-02'
tags: ['Interesting']
---

লুঙ্গি নিয়ে জনৈক লেখিকার তীর্যক ভর্ৎসনায় বাঙালী পুরুষ সমাজ মাঠে নেমেছেন। 

ঐতিহ্যবাহী এই পোশাকের অপমানে অনেকেই নিজের অস্তিত্বের প্রশ্নে প্রতিবাদী হচ্ছেন। কেউ কেউ আবার লুঙ্গি পড়ে ছবি তুলে ফেসবুকে দিচ্ছেন, অন্যদেরও এগিয়ে আসতে বলছেন। 

আমেরিকায় থাকেন, এমন একজন জানালেন, লুঙ্গি তার প্রিয় পোশাক, যদিও তার লুঙ্গি নেই। আমেরিকা থেকে কোথায় লুঙ্গি কেনা যায় সেই তথ্য চেয়ে সাহায্য চাচ্ছেন। লুঙ্গি পরে ছবি তুলে তিনিও এই আন্দোলনে সামিল হতে চান।

স্বীকার করুক আর নাই করুক, প্রায় সব বাঙ্গালী পুরুষের প্রিয় পোশাক এই লুঙ্গি। 

যারা লুঙ্গি পরেন না, তার পেছনে একটা বড় কারণ এটা সামলানোর ঝক্কি। বিশেষ করে ঘুমের সময় অনেকের এটা সামলানো বিশাল একটা চ্যালেঞ্জ হয়ে যায়। 

অনেকে আবার লুঙ্গি পরে ঘুমালে ঘুম থেকে উঠে নিজেকে এবং লুঙ্গিকে সম্পূর্ণ ভিন্ন জায়গায় আবিষ্কার করতে হতে পারে এই আতংকে এটা পরেন না।

আমাদের প্রিয় পত্রিকা উন্মাদ অবশ্য এই সমস্যা সমাধানের বেশ কয়েকটা পথ বাতলে দিয়েছিল অনেক আগেই।

এর একটি, গিট্টু পদ্ধতি। লুঙ্গির দু'দিকেই শক্ত করে গিট্টু দিয়ে ঘুমাতে যেতে হবে।

এটা যদি কঠিন মনে হয়, তাহলে আছে ক্লিপ পদ্ধতি। নীচের দিকে তিন চারটে ক্লিপ দিয়ে আটকে ঘুমানো যাওয়া যেতে পারে।

তবে উন্মাদ সবচেয়ে ভয়াবহ যে পদ্ধতিটি উল্লেখ করেছে সেটি হলো বিড়াল পদ্ধতি।

এই পদ্ধতিতে ঘুমানোর সময় পায়ের কাছে একটি প্রশিক্ষিত বিড়াল রাখা হবে। বিড়াল লুঙ্গি পাহারা দেবে। কোন কারণে লুঙ্গি বেকায়দায় চলে গেলে বিড়াল লুঙ্গিকে ঠিক স্থানে এনে দেবে। 

তবে এই পদ্ধতিতে সতর্কীকরণ করা হয়েছে, বিড়াল যদি কোন কিছুকে ইঁদুর মনে করে ঝাঁপিয়ে পড়ে দুর্ঘটনা ঘটনা ঘটায় তাহলে উন্মাদ দায়ী থাকবেনা!

লুঙ্গি পরা নিয়ে যতো ঝামেলাই থাকুক, যে যাই বলুক, লুঙ্গি আহবমানকাল ধরেই বাঙালী পোশাক হিসেবে জনপ্রিয় ছিল, ভবিষ্যতেও থাকবে।

লুঙ্গি নিয়ে তীর্যক মন্তব্য করা সেই লেখিকা পরে আলাদা একটা পোস্টে জানিয়েছেন, তিনি স্রেফ মজা করেই কথাগুলো বলেছিলেন। লুঙ্গিকে আইন করে নিষিদ্ধ করতেও বলেননি।

তার এই বক্তব্যে বাঙালী পুরুষ সমাজ তাদের আন্দোলন থামাবে কিনা এখনই বলা যাচ্ছেনা।

[পূর্ব প্রকাশ](https://www.facebook.com/ashraful.alam/posts/10157965343785583)
