---
title: অদ্ভুত শিল্পকর্ম
date: '2021-07-15'
tags: ['Interesting']
---

কিছুদিন আগে ইতালির একজন শিল্পী "কমেডিয়ান" নামে তাঁর একটি শিল্পকর্ম মায়ামির এক আর্ট গ্যালারিতে প্রদর্শন করেন। ভাষ্কর্যটির দাম হাঁকানো হয় এক লক্ষ বিশ হাজার ডলার। 

শিল্পকর্মটি আর কিছুই নয়, একটি হৃষ্টপুষ্ট সতেজ কলা, যেটি ডাক টেপ দিয়ে দেয়ালে সেঁটে দেয়া ছিল। 

শিল্পীর দৃষ্টিতে, মূল্যের হিসেব ধরলে একটি কলা অর্থবানদের কাছে একটি কৌতুক ছাড়া কিছুই নয়। ডাক টেপ দিয়ে ঝোলানো সেই কলা যেন সেই রূঢ় সত্যকে ব্যঙ্গ করছে, সেই অর্থেই এটি একটি অমর শিল্প কর্ম!

শিল্পী নিজের শিল্প নিয়ে যাই ভাবুন, সবাই শিল্পের সমঝদার হবেন এমন কথা নেই। গালারিতে প্রদর্শনী চলাকালীন এক দর্শক দেয়াল থেকে ডাক টেপ তুলে কলাটি নিয়ে খেতে খেতে বলেন, এই শিল্পের নাম, "ক্ষুধার্ত শিল্পী"। 

নিজেকে একজন শিল্পী হিসেবে পরিচয় দিয়ে সেই দর্শকের দাবী, ক্ষুধার্ত একজন শিল্পী কলা খাচ্ছে, এটাও একটা শিল্প! পারফর্মিং আর্ট।

মূহূর্তেই এই কলা শিল্প পৃথিবীর সমস্ত মিডিয়ার আলোচনার বিষয় হয়ে যায়।

মজার ব্যাপার হলো, শৈল্পিক কলাটি বেরসিক দর্শক খেয়ে ফেললেও শিল্পী আরেকটি কলা এনে ঝুলিয়ে প্রদর্শনের ব্যবস্থা করলেন। সাথে সাথে এটাও ঘোষণা করলেন, কলাটি শিল্পের একটি অংশ মাত্র। চাইলে এর ক্রেতা যখন প্রয়োজন আরেকটি নতুন কলা বসিয়ে নিতে পারবেন, তাতে শিল্পের মানের কোন ব্যত্যয় হবে না! এ মর্মে আলাদা করে ভাষ্কর্যটির সাথে সার্টিফিকেটও দেয়া হচ্ছে।

"কমেডিয়ান" নামের এই শিল্প কর্মটি সত্যি সত্যি এক লক্ষ বিশ হাজারে বিক্রি হয়ে গেছে। শুধু তাই নয়, মাওরিজিও ক্যাটেলান নামের এই শিল্পীর একই সিরিজের মোট তিনটি শিল্প কর্মের একেকটি বিক্রি হয়েছে দেড় লাখ ডলার পর্যন্ত।

এর একটি কিনেছেন মায়ামির এক শিল্প সমঝদার দম্পতি। তারা জানিয়েছেন, তাদের মতে এই ভাষ্কর্য আর্ট জগতের একটি ইউনিকর্ণ, যেটিকে ১৯৬২ সালে প্রকাশির আন্ডি ওয়ারহলের আইকনিক শিল্পকর্ম ক্যাম্পবেল'স স্যুপ ক্যানের সাথে তুলনা করা যায়। 

ক্রেতা দম্পতি বহুল আলোচিত শিল্পটি কিনেছেন যেন পৃথিবীর বাকী মানুষের কাছে এটি সহজলভ্য করতে পারেন, যাতে শিল্পটি নিয়ে বিতর্ক ও ভাবনার নিত্য নতুন রসদ পাওয়া যায়। পরবর্তীতে কোন যাদুঘরে দান করে দেওয়ার ইচ্ছা আছে তাদের।

শিল্পী মাওরিজিও ক্যাটালানের শিল্প নিয়ে এমন আলোচনা এবারই নতুন নয়।

এর আগে তাঁর আরেকটি শিল্পকর্ম খুব বিখ্যাত হয়েছিল। "আমেরিকা" নামের এই ভাষ্কর্যটি আসলে ১৮ ক্যারেটের ১০৩ কিলোগ্রাম ওজনের খাঁটি সোনা দিয়ে তৈরি একটি কমোড। সোনাসহ এই শিল্পকর্মের বর্তমান বাজারমূল্য প্রায় ছয় মিলিয়ন ডলারের কাছাকাছি।

নিউ ইয়র্কের একটি যাদুঘরের জন্য তৈরী এই কমোড যাদুঘরেরই একটি টয়লেটে বসানো হয়েছিল। 

বলাবাহুল্য মহামূল্যবান এই শিল্পকর্মে শৌচকর্ম সারার জন্য আগ্রহী মানুষের সংখ্যাটি ছিল এক লাখেরও বেশী।

প্রতিবার ব্যবহারের সময় দর্শককে শিল্পকর্মটি জটিল প্রক্রিয়ায় ধৌত করতে হতো।

আমেরিকান প্রেসিডন্ট ডোনাল্ড ট্রাম্প সংশ্লিষ্ট যাদুঘরের কাছে শিল্পী ভ্যান গগের একটা মাস্টারপিস হোয়াইট হাউসে নিজের বেডরুমে টাঙ্গিয়ে রাখার জন্য কিছুদিনের জন্য ধার চেয়েছিলেন। যাদুঘর কর্তৃপক্ষ ট্রাম্পের সেই অনুরোধে সাড়া না দিলেও "আমেরিকা" নামের সোনার কমোড ট্রাম্প সাহেবকে ধার দেয়ার জন্যে সেধে ছিল। যদিও এ ব্যাপারে হোয়াইট হাউস কোন মন্তব্য করেনি।

হোয়াইট হাউস রাজী না হলেও যুক্তরাজ্যের ব্লেনহ্যাম প্ল্যালেসে "আমেরিকা"কে যত্ন করে ইন্সটল করা হয়েছিল। আর তাতেই ঘটল বিপত্তি। কে বা কারা মহামূল্যবান কমোড শিল্পটি চুরি করে নিয়ে যায়।

এতো কড়া নিরাপত্তার মধ্যেও কীভাবে সোনার কমোডটি চুরি হলো এ নিয়ে বিস্ময় ছিল সবারই। সন্দেহভাজন কয়েকজনকে গ্রেফতার করা হলেও শেষ পর্যন্ত শিল্পকর্মটি উদ্ধার করা সম্ভব হয়নি। 

অনেকের মতে প্যালেসের কাছেই কোথাও সোনা গলিয়ে লুকিয়ে রাখা হয়েছে "আমেরিকা"কে। অনেকে আবার ভাবছেন, শিল্পী নিজে যেমন হেঁয়ালী, হয়ত কাজটা করেছেন স্বয়ং শিল্পী মাওরিজিও ক্যাটালান নিজেই।

শিল্পীরা খানিকটা হেঁয়ালী থাকবেন এটাই স্বাভাবিক। তবে ইদানীংকালে ব্যাংক্সি নামের আরেকজন শিল্পী সবাইকেই রহস্যের মধ্যে রেখেছেন।

পৃথিবীর বিভিন্ন দেশের পথেঘাটে অদ্ভুত সব গ্রাফিতি এঁকে ইতোমধ্যেই বিখ্যাত হয়ে গিয়েছেন এই শিল্পী। হুলাহুপের বালিকা থেকে রাজনীতিবিদদের তর্ক অনেক বিষয়ই উঠে এসেছে তার অদ্ভুত সুন্দর গ্রাফিতিগুলোতে।

সবচেয়ে মজার ব্যাপার হলো, কে এই ব্যাংক্সি কেউই বলতে পারছেনা, কারণ এই শিল্পী রহস্যের আড়ালে থাকতেই পছন্দ করেন। অনেকে অনেক রকম অনুমান করছেন। কেউ কেউ আবার হঠাৎ দেখা মুখ ঢাকা রহস্যময় কোন গ্রাফিতি শিল্পীকেও ব্যাংক্সি ভেবে ভিডিও করে জানাচ্ছেন সবাইকে।

ব্যাংক্সির কাজগুলোতে সমাজের সাধারণ মানুষের বেদনার গল্প উঠে এলেও, খ্যাতির কারণে বিভিন্ন শিল্প প্রদর্শনীতে চড়া দামে বিক্রি হচ্ছে।

মজার ব্যাপার হচ্ছে বিক্রি হওয়া ব্যাংক্সির কাজগুলোর এমন চড়া দামের প্রায় কিছুই শিল্পী নিজে পাননা। যে দেয়ালগুলোতে তাঁর গ্রাফিতি আঁকা থাকে, আর্ট ডিলাররা সেই স্থাপনার মালিকের সাথে বন্দবস্ত করে চিত্রকর্মগুলো বিক্রি করে ধনী হয়ে যাচ্ছে।

নিজের কাজ নিয়ে এমন মাতামাতি ব্যাংক্সি একেবারে উপভোগ করেন না, তা নয়। তবে নিজের সোশ্যাল একাউন্টে তার বক্তব্য এই অর্থগুলো কোন দাতব্য প্রতিষ্ঠানে দিয়ে দেয়া উচিৎ।

রহস্যময় এই শিল্পী ও তাঁর কাজ নিয়ে নিত্যনিয়তই নতুন নতুন নাটকীয় ঘটনা ঘটছে।

কিছুদিন আগে একটা আর্ট অকশনে ব্যাংক্সির গার্ল উইথ রেড বেলুন নামে কাগজের একটা চিত্রকর্ম নিলামে উঠেছে। তুমুল উৎসাহে চিত্রকর্মটির দাম যখন মিলিয়ন ডলার ছুঁই ছুঁই করে বিক্রি হয়ে যাওয়ার ঘোষণা আসল, তখনই সবাইকে বিস্মিত করে চিত্রকর্মটি স্বয়ংক্রিয়ভাবে ফালাফালাভাবে কাটতে কাটতে ফ্রেমের নীচ দিয়ে বেরিয়ে আসতে থাকে, এক সময় অর্ধেকটা পর্যন্ত বেরিয়ে থেমে যায়।

যথারীতি এই নিয়েও তুমুল হৈ চৈ। মজার ব্যাপার হলো, এই ঘটনার পর এর পেছনে ব্যাংক্সির পরিকল্পনা ছিল কিনা সেটা নিশ্চিতভাবে বলা না গেলেও এই কাটা চিত্রকর্মটির দাম প্রায় দ্বিগুন হয়ে যায়।

অনেকের মতে একটি চিত্রকর্ম সবার সামনে একটি ভাষ্কর্যে পরিণত হওয়ার এমন ঘটনা শিল্পের জগতে নতুন উদাহরণ।

মারিজিও ক্যাটালান  বা ব্যাংক্সির কাজগুলো নিয়ে যতোই বিতর্ক হোক না কেন, শিল্পানুরাগীদের মতে একজন প্রকৃত শিল্পী গভীর বোধের দৃষ্টিতে জীবনকে দেখেন, আমাদের চারিপাশের অতি তুচ্ছ বিষয়ও তাঁরা তাঁদের শিল্পে তুলে আনেন নতুন দৃষ্টিভঙ্গিতে। 

একটি শিল্প গড়তে এক দিন লাগুক কিংবা এক যুগ লাগুক, এর পেছনে থাকতে পারে শিল্পীর কয়েক বছরের মানসিক শ্রম ও সাধনা।

শিল্প ও শিল্পীর প্রতি ভালোবাসা থাকলে অদেখা অনেক কিছুই ধরা দেয় শিল্পানুরাগীদের। হয়তবা একারণেই যেকোন মূল্যেই তারা নিজের করে রাখতে চান শিল্পীর কাজ, তা হোক  স্ট্রিট আর্টিস্টের গ্রাফিতি কিংবা শত মিলিয়ন ডলারে কেনা পিকাসোর প্রেমিকার ছবি।

[পূর্ব প্রকাশ](https://www.facebook.com/ashraful.alam/posts/10157660941665583)
