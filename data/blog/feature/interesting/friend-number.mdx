---
title: বন্ধু সংখ্যা
date: '2022-01-05'
tags: ['Interesting']
---

সুখী মানুষের এই গল্পটি অনেকেই হয়ত ছোটবেলায় পড়েছি। 

এক রাজার ব্যারাম হয়েছে। কবিরাজ পরীক্ষা করে পরামর্শ দিলেন, রাজার ব্যারাম সারাতে লাগবে একজন সুখী মানুষের জামা। 

রাজার লোকজন সুখী মানুষ খুঁজতে মাঠে নেমে গেল। অনেক খুঁজে পেতে এক গ্রামে একজন যথার্থ সুখী মানুষ পেয়ে যেই স্বস্তির নিঃশ্বাস ফেলতে যাচ্ছিল তারা, জানা গেল, সেই সুখী মানুষের কোন জামা নেই।

যুক্তরাজ্যে কয়েকদিন পর পর অদ্ভুত সব পরিসংখ্যান করা হয়। কিছুদিন আগে এরকম একটা গবেষণায় বিজ্ঞানীরা হিসেব করতে বসলেন, ব্রিটেনে সুখী মানুষদের বৈশিষ্ট্য কি কি।

গবেষণাটিতে প্রায় সাড়ে আট হাজার মানুষের মস্তিষ্ক স্ক্যান করে এদের মাঝে সুখী মানুষদের কয়েকটা সাধারণ ব্যাপার পাওয়া গেলো।

প্রথম কথা, মোটামুটি বেতনে সাধারণভাবে থাকা খাওয়া আর মাঝে মাঝে দু'য়েক জায়গায় পরিবার নিয়ে ঘুরতে যেতে পারলেই সুখী হওয়ার জন্য যথেষ্ট। 

মানুষের সুখ তার দামী জিনিসের কেনাকাটার ওপর নির্ভর করেনা। এ তথ্য হয়ত অনেকেই জানেন। তবে সবচেয়ে ইন্টারেস্টিং তথ্য হলো, সুখী মানুষের বন্ধুর সংখ্যা। 

পাঁচজন বন্ধু থাকলেই নাকি সুখী হওয়ার জন্য যথেষ্ট।

বন্ধু সংখ্যাটি ঠিক পাঁচ কেন এটা বলা মুশকিল, তবে গুরুত্বপূর্ণ ব্যাপার হলো, শুধু হাই হেলো টাইপ বন্ধু না, এখানে বন্ধু বলতে ভালো বন্ধু বোঝানো হয়েছে। আর ভালো বন্ধুর সংখ্যা খুব বেশী না হওয়াটাই ভালো, সেটা বলা বাহুল্য।

আরেকটি গবেষণায় দেখা গিয়েছে, আমরা ব্যক্তি হিসেবে আমাদের সবচেয়ে কাছের পাঁচজন মানুষের সমষ্টি। এ ক্ষেত্রে শুধু ভালো সময়ই নয়, আমাদের সাফল্যের অনেক কিছুই নির্ভর করে আমাদের বন্ধুদের মনমানসিকতা ও ধ্যানধারণার ওপর।

হার্ভার্ড বিশ্ববিদ্যালয়ের করা পৃথিবীর দীর্ঘতম এক গবেষণার মূল বিষয়বস্তু ছিল, কিসে মানুষ সুখী ও সুস্থ জীবন লাভ করে। 

প্রায় আশি বছর ধরে চলা সাড়ে সাতশ' মানুষের জীবন খুব গভীর ভাবে পর্যবেক্ষণ করে জানা গেল, সামাজিক পরিমন্ডলে কতোজন মানুষের সাথে সম্পর্ক বজায় রাখা হচ্ছে সেটা গুরুত্বপূর্ণ নয়, বরং তাদের সাথে সম্পর্ক কতো নিবিড় ও বন্ধুত্বপূর্ণ সেটাই আসল।

জাপানে এক গ্রামে কয়েকজন বিজ্ঞানী আচমকাই আবিষ্কার করলেন সেখানকার মানুষ দীর্ঘদিন বাঁচেন, যদিও তারা খুব বেশী স্বাস্থ্যকর জীবন যাপন করছেন, এমন নয়। ব্যাপারটা বিস্ময়কর ঠেকলেও, তারা দেখলেন, মানুষগুলো বন্ধুবান্ধব আড্ডা দিয়ে বেশ আরামেই আছে। তাদের সুখী ও দীর্ঘায়ু হওয়ার পেছনে এটাই সম্ভবত বড় ভূমিকা রাখছে।

আমাদের জীবনে চলার পথে ভালো কিছু বন্ধু প্রয়োজন এ কথা সবাই জানি। তবে ভালো থাকার জন্যে, আনন্দে থাকার জন্যে ওদের ভালোবাসা কতোটুকু গুরুত্বপূর্ণ সেটা হয়ত বেশীর ভাগই জানিনা।

হয়তবা একারণেই স্কুল, কলেজ জীবনে বন্ধুদের কাছাকাছি থাকলেও পেশাগত জীবনে তাদের কাছ থেকে অনেকেই দূরে চলে যাই। 

কোন এক বিকেলে বা সপ্তাহান্তে বন্ধু ফোন দিলেও দেখা করা দূরে থাক, ব্যস্ততার কথা বলে কেটে পড়ি।

তবু কখনো না কখনো বন্ধুদের কথা মনে পড়ে, তা সে হাসি ঠাট্টা, হৈ চৈ করতে ইচ্ছে হলেই হোক, কিংবা মনের কথা বলে হালকা হবার জন্যেই হোক।

সুখের বিষয়, ভালো বন্ধুরা কখনোই দূরে চলে যায়না।

বন্ধু মানেই বহুবছর পরে দেখার আড্ডায় মনে হবে, সবকিছুই আগের মতো আছে, কিছুই বদলায়নি।

ভালো বন্ধু বলতে আসলে আমরা তেমন কাউকে বুঝি, যার কাছে সুখ দুঃখের কথা খুব সহজে খুলে বলতে পারবেন, যে আপনাকে একপেশে বিচার করবে না, যার কাছে জাগতিক চাওয়া পাওয়া বা স্বার্থের দ্বন্দ্ব নেই। 

এই পৃথিবীতে বন্ধু এমন একজন মানুষ, যাকে রাত বিরেতে ফোন করে ঘুরতে বের হওয়ার কথা বললেই, "ধুর ব্যাটা, ঘুমা এখন" বলে ফোন রেখে দেবে, তারপর কিছুক্ষণ পর নিজেই কল করে বলবে বের হতে।

আমরা সারা জীবনই সত্যিকারের বন্ধুর খোঁজ করি। অনেকেরই আক্ষেপ থাকে ভালো কোন বন্ধু একজীবনে না পাওয়া নিয়ে।

তবে যাদের বন্ধুভাগ্য ভালো, তারা কিন্তু ব্যাপারটিকে শ্রেফ ভাগ্য হিসেবেই দেখেননা। বরং ভালো বন্ধু খোঁজার বদলে তারা আগে ভালো বন্ধু হন। বন্ধুতার যে বিশ্বাস আর স্বস্তি সেটা তাদের স্বভাবগত।

আশপাশের পরিচিতগন্ডির অনেকেই একদিন ভালো বন্ধু হয়ে উঠতে পারেন, যাদের কোন না কোন দুঃসময়ে নিঃস্বার্থভাবে পাশে থাকতে পেরেছেন। আর কিছু না হোক, সহমর্মিতার হাত বাড়িয়ে দিতে পেরেছেন, মন দিয়ে দু'দন্ড শুনতে পেরেছেন তাদের মনের কথা।

কিংবা পরিচিতদের কেউ যদি একইভাবে পাশে দাঁড়ায় আপনার,  ধন্যবাদ জানিয়ে আপনার ছোট্ট একটা চিরকুটও পুরো দিনটা বদলে দিতে তার। তৈরি করতে পারে নতুন সুন্দর বন্ধুত্বের সাঁকো।

সুখী মানুষের জামার সন্ধানে থাকা রাজার কথায় ফিরে যাই। গল্পের শেষে দেখা যায়, সুখী মানুষের জামা নেই। 

এ যুগে জামা না থাকলে সুখী হওয়া সম্ভব কিনা জানিনা।

তবে আমার মনে হয়, সুখী মানুষদের এমন কিছু আছে সেটা অনেক ক্ষমতাধর মানুষেরই নেই। 

আর তা হলো ভালো বন্ধু।

হোক না একজন, কিংবা পাঁচজন, বন্ধু ছাড়া জীবন অচল!

[পূর্ব প্রকাশ](https://www.facebook.com/ashraful.alam/posts/10157925952525583)
