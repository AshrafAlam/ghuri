---
title: ষ্টক মার্কেট
date: '2019-05-06'
tags: ['Misc']
---

আমাদের দেশে মাইক্রোসফট বা গুগলের মতো বড় প্রতিষ্ঠান তৈরী হওয়া কি সম্ভব?

হ্যাঁ, সম্ভব।

তবে খুব বড় আকারের প্রতিষ্ঠান তৈরী করতে উদ্ভাবনার পাশাপাশি প্রয়োজন বড় আকারের বিনিয়োগ।

আমাদের দেশে সফটওয়্যারভিত্তিক প্রযুক্তি প্রতিষ্ঠানগুলোর কাছে I.P.O বিষয়টা এখনো নতুন।

টাকা পয়সা, ব্যবসা বানিজ্য কোন কালেই আগ্রহের বিষয় হয়নি আমার। তবে কাজের কারণেই নানা অর্থনৈতিক বিষয় বুঝতে হচ্ছে। 

ষ্টক মার্কেটের কথা সবাই জানে। ভাবলাম এই বিষয়ে  সবার সাথে শেয়ার করি। 

ষ্টক বা শেয়ার আসলে কি?

কোন প্রতিষ্ঠান শুরু করার পর কিছুদিন পর তাদের ব্যবসা সম্প্রসারণ করার দরকারে আরো অর্থ বিনিয়োগ করার প্রয়োজন হয়। সাধারণত এই পরিমাণ অর্থ কোন বিনিয়োগকারী প্রতিষ্ঠান থেকে পাওয়া কঠিন হয়। তখন এর জন্যে স্টক মার্কেটে প্রতিষ্ঠানটি শেয়ার ছাড়ে।

শেয়ার তো ছাড়বে, কিন্তু প্রতিটা শেয়ারের দাম কতো হবে? তাছাড়া কতোগুলো শেয়ারই বা ছাড়বে?

উত্তর হলো, প্রতিষ্ঠানটি এ পর্যন্ত যা ব্যবসা করেছে, তার বর্তমান আয় ও ভবিষ্যতের সম্ভাবনা যাচাই করে পুরো প্রতিষ্ঠানটির একটা দাম ধরা হয়, ইংরেজীতে যাকে বলে ভ্যালুয়েশন। সাধারণত পেশাদার প্রতিষ্ঠান এই ভ্যালুয়েশন নির্ধারণে সাহায্য করে থাকে।

তো ধরা যাক, প্রতিষ্ঠানের ভ্যালুয়েশন ১০,০০০ টাকা (আসল অর্থের পরিমাণ অনেক বেশী। রাইড শেয়ারিং উবারের ভ্যালুয়েশন নব্বই বিলিয়ন ডলারের কাছাকাছি। বোঝার সুবিধার্থে কম অংক ধরলাম আর কি।)

সে হিসেবে একশ'টি শেয়ার বাজারে ছাড়া হলো, যার প্রতিটির দাম একশ' টাকা। এটাকে বলা হয় I.P.O (Initial Public Offering)।

বছর খানেক পরে দেখা গেলো, প্রতিষ্ঠানটি এই একশ' টাকার বিপরীতে ১০ টাকা লাভ করলো। 

ধরা যাক এই লাভের অংশটুকু শেয়ার হোল্ডারদের মাঝে সমান ভাবে ভাগ করে দেয়া হলো। সেক্ষেত্রে প্রতিটি শেয়ারের বিপরীতে বিনিয়োগকারীরা ১০ টাকা করে পাবে।

এখন ধরা যাক, এই শেয়ার হোল্ডারদের কারো কারো টাকার প্রয়োজন হলো, তাই বিক্রি করে দিতে চান।

বিক্রয়মূল্য কি ১০০ টাকাই হবে? নাকি কম? নাকি বেশী?

এই বিষয়টা নিয়ে আমার অনেক খটকা ছিল। বছরে হয়ত ১০%ও লাভ করেনি, কিন্তু শেয়ারের দাম ৭০% এরও বেশী। আসলেই কি এটা ভাওতাবাজি?

প্রতিষ্ঠানটি যদি ব্যবসা ঠিকঠাক করে, তাহলে স্বল্পমেয়াদী লাভ ছাড়াও দীর্ঘমেয়াদে অনেক বেশী রিটার্ণ আসার সম্ভাবনা থাকতে পারে, যেটা পর্যন্ত অনেক স্বল্পমেয়াদী বিনিয়োগকারী অপেক্ষা করতে পারেননা। এইখানে তখন দীর্ঘমেয়াদী বিনিয়োগকারীরা জায়গা করে নেন।

ধরা যাক, এরকমই একজন সেই ১০০ টাকার শেয়ার এক বছরের মাথায় ২০০ টাকা দামে কিনলেন।

বোঝার খাতিরে ধরে নিলাম, দশ বছর প্রতিষ্ঠানটি আর ব্যবসা করবে না। সে ক্ষেত্রে প্রতিটি শেয়ারের মূলদাম ফেরত দেয়া হবে শুধু।

তবু ২০০ টাকা দরে কিনলেন, কারণ প্রতিষ্ঠানটির ভ্যালুয়েশন এখন বিশ হাজার টাকা। তাছাড়া নতুন বিনিয়োগকারী হিসেব করে দেখেছেন, শুধু বছরে ১০% লাভের হিসাব করলে আর শেয়ারের মূল দাম ১০০ টাকা পেলেও দশ বছরে তার পুরো অর্থ ফেরত পাবেন।

মোটের হিসেবে এখানে লাভ দেখা না গেলেও, প্রতিষ্ঠানটি ভালো ব্যবসা করলে বাস্তবিক পক্ষে কয়েকগুন পর্যন্ত লাভ ফেরত আসতে পারে। 

আর প্রতিষ্ঠানটি ব্যবসা না গুটালে, উপরের উদাহরণ না হয়ে, শুধু বাৎসরিক লাভের হিসাব ছাড়াও প্রতিষ্ঠানটির মোট দাম (ভ্যালুয়েশন) অনেক বেশী হতে পারে। 

চার দশকের আগে প্রতিষ্ঠিত মাইক্রোসফটের বর্তমান বাজার মূল্য গেল সপ্তাহেই এক ট্রিলিয়ন ডলার ছাড়িয়েছে।

শেয়ার বাজারে বিনিয়োগ করতে হলে বুঝে শুনে করতে হয়। প্রতিষ্ঠানটি কি নিয়ে ব্যবসা করছে, কতটুকু লাভ করছে, ভবিষ্যতে কতদূর যেতে পারবে, উদ্ভাবন কতটুকু করছে এই সব বিষয়।

প্রতিবছর লাভ করতেই হবে, এমনও না। উবার প্রতিবছর বিলিয়ন বিলিয়ন ডলার লস গুনলেও এর ভ্যালুয়েশন অনেক বেশী, কারণ যে পরিমাণ ডেটা প্রতি সেকেন্ডে এটি সংগ্রহ করছে, ভবিষ্যতে এটা অনেক নতুন ব্যবসার দ্বার উন্মোচন করবে।

ভালোমতো না বুঝে শেয়ার বাজারে টাকা খাটালে পথে বসেছে অনেকেই। যন্ত্রপাতি, লোকবল নেই, তবুও এমন ভুঁইফোড় প্রতিষ্ঠানে বিনিয়োগ করেছে আমাদের দেশের অনেক মানুষ। ফলাফল, বানরের স্টকের গল্পের মতো হয়েছে।

এক লোক বনের ধারে এক গ্রামে গিয়ে সবাইকে বললো, একেকটি বানরের জন্য পাঁচ টাকা করে দেবে। গ্রামবাসী মহা উৎসাহে একশ' বানর ধরে এনে দিল।

কিছুদিন পর, বানরের দাম ১০ টাকা করা হলো।

সবাই অনেক কষ্টে আরো একশ' বানর ধরে আনলো। কারণ বনে খুব বেশী বানর নেই।

বানরপ্রতি দশটাকা পেয়ে সবাই খুশী।

এর মাঝে বানরের দাম বিশটাকা করা হলো।

কিন্তু সমস্যা দেখা দিল, বনে আর বানর নেই।

হঠাৎ দেখা গেল, একজন বানর বিক্রি করছে। প্রতি পনেরো টাকা। সবাই দেখলো, তবুও বানর প্রতি পাঁচ টাকা লাভ থাকে।

দু'শ বানর মুহূর্তেই বিক্রি হয়ে গেল তিন হাজার টাকায়, যেটা নিয়ে প্রথম বিনিয়োগকারী (আসলে ধাপ্পাবাজ) হাওয়া, সবমিলিয়ে যেটার পেছনে সে খরচ করেছিল দেড় হাজার টাকা।

এ কারণেই বিশ্বাসযোগ্য প্রতিষ্ঠানে বিনিয়োগ এতো জরুরী।

শুধু উন্নত বিশ্ব থেকে না আইডিয়া কপি না করে, নতুন নতুন উদ্ভাবনী শক্তি দিয়ে দেশের মানুষদের নানা সমস্যা সমাধান করতে পারলে ভালো ব্যবসা করতে পারবে আমাদের দেশের সফটওয়্যার প্রতিষ্ঠানগুলো। আর সম্ভাবনাময় ব্যবসা তৈরী করতে পারলে ঠিক ঠাক মতো I.P.O করে বিনিয়োগের সাহায্য বড় আকারের প্রতিষ্ঠানে পরিণত করা কঠিন হবে না।

[পূর্ব প্রকাশ](https://www.facebook.com/ashraful.alam/posts/10155905125145583)