---
title: ফেরা
date: '2018-08-29'
tags: ['Society']
---

আমার ভারতীয় সহকর্মী সন্দ্বীপের খুব শখ চাষবাস করার।

 

বিদেশের মাটিতে খুব হিসেব করে খরচ করছে, ভালো টাকা পয়সা জমলে দেশে গিয়ে জমি জমা কিনে একখানা বাড়ি করে, ফসল গবাদির খামার করে আরাম আয়েশে বাকী জীবন কাটিয়ে দেবে।

 

আড়চোখে তার কথা বলার ভঙ্গি দেখে বুঝলাম কথাটা সিরিয়াসভাবেই বলছে।

 

শুধু সন্দ্বীপই না, আমার চেনাজানা বেশীরভাগ ভারতীয় সহকর্মী-বন্ধুদের কেউই বিদেশের মাটিতে পড়ে থাকতে চায়না। বিদেশে ভালো উপার্জন করে যতো তাড়াতাড়ি পারবে দেশে চলে যাবে। এতো উন্নত লাইফ স্টাইল, দামী চাকুরী কিছুই তাদের আকর্ষণ করে না।

 

উন্নত দেশের ল্যাভিস লাইফ ভারতে না থাকলেও টাকা পয়সা থাকলে সব ধরণের নাগরিক সুবিধা নিয়ে নিজের দেশে থাকতে পারে তারা, এই কারণেই বিদেশের মাটিতেও অপেক্ষায় থাকে দেশে ফেরার।

 

সে তুলনায় আমাদের বাংলাদেশীরা উলটো। জোড়া-তালি দিয়ে হলেও কোন রকমে বিদেশে পাকাপাকিভাবে থাকার ব্যবস্থা না হওয়া পর্যন্ত ঘুম হারাম।

 

এটা যে কেবল বিদেশের চাকচিক্যের মোহ, তা সম্ভবত না।

 

অর্থনৈতিকভাবে বাংলাদেশ উন্নত দেশের পথে হলেও রাজধানী ঢাকা বসবাসের জন্য একটা আতংকের নাম।

 

বাংলাদেশে সবকিছুই ঢাকাকেন্দ্রিক। যতো গিজগিজে জ্যাম থাকুক, প্যাচপ্যাচে নোংরা থাকুক পথেঘাটে, ঢাকার নিস্তার নেই।

 

দম ফেলার জন্য ঢাকার বাইরে যাবে কেউ, দুই এক দিন হলে ঠিক আছে, কিন্তু এরপরেই নাভি:শ্বাস উঠে যাবে, কারণ জ্যাম না থাকলেও ঢাকার বাইরে ভালো চিকিৎসা, কর্মসংস্থান ও শিক্ষার সুযোগ নেই। কারণ ঐ যে, সব ঢাকা কেন্দ্রিক।

 

মাত্রই চীনের সেনঝেন শহর ঘুরে আসলাম। আমার এক চীনা সহকর্মী বললেন, মাত্র দশ-পনেরো বছর আগেও গ্রাম মতো ছিল জায়গাটা। রাস্তা-ঘাট, অফিস দালানের উন্নতির কারণে মাত্র এই কয়দিনেই তাদের স্থানীয় অর্থনীতির চাকা ঘুরে গেছে। দেশ বিদেশ থেকে বড় বড় বিনিয়োগ হচ্ছে, মানুষের প্রচুর কর্মসংস্থান হচ্ছে। গভীর রাতেও মানুষ নিশ্চিন্তে বাড়ী ফিরছে।

 

একেবারে আনকোরা শহর বলে, খুব সুন্দর করে পরিকল্পনা করে তৈরী করা হয়েছে সেনঝেনকে, যার কারণে রাজধানী বা অন্য পুরনো বড় শহরের চাইতে অনেক গোছানো মনে হয়।

 

সেনঝেনের স্থানীয় একজন বললেন, কয়েক বছর আগে এখানে জমি করে বাড়ি করেছে। এর মাঝেই তার সম্পত্তির বাজার দর বেড়েছে কয়েকগুন। বেশী দামে কিনতেও মানুষের আপত্তি নেই, কারণ দামের সাথে সাথে বসবাস, কাজ ও ব্যাবসা বানিজ্যের সুযোগ বাড়ছে প্রতিদিন।

 

একসময়ের পাড়া-গাঁয়ের মতো চীনের একটা জায়গার এতো উন্নতি দেখে ঈর্ষা না হবার উপায় নেই।

 

একটা ব্যাপার আমার সত্যিই অবাক লাগে, সবকিছুকে ঢাকাকেন্দ্রিক হতেই হবে কেন?

 

অপরিকল্পিতভাবে গড়ে ওঠা বলে, ঢাকাকে কেঁচে গন্ডুষ করে ভালোভাবে সাজানোও সম্ভব নয়, একথা আমি ঢাকার প্রথমসারির একজন নগর পরিকল্পনাবিদের কাছে শুনেছি।

 

মানুষের এখন সামর্থ্য বাড়ছে। দেশের বাকীস্থানগুলোতে নাগরিক সুযোগ সুবিধা থাকলে বহু মানুষ মনের আনন্দেই থাকতে চাইবে। আরো আরো মানুষের উপার্জনের উপায় হবে। অর্থনৈতিক চাকাও ঘুরবে। তথ্যপ্রযুক্তির উৎকর্ষের এইযুগে সবাইকে একজায়গায় গ্যাট হয়ে কাজ করতে হবে এমনও নয়।

 

আচ্ছা, ঢাকাকে মাফ করা যায় না?

 

প্রকাশঃ [২৯ আগষ্ট, ২০১৮](https://www.facebook.com/ashraful.alam/posts/10155434735770583)
