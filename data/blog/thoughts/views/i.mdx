---
title: আমি
date: '2017-11-15'
tags: ['Views']
---

## এক

ছোটবেলায় মজার একটা কাজ করতাম। আয়নার সামনে অনেকক্ষণ একদৃষ্টে তাকিয়ে থেকে জিজ্ঞেস করতে থাকতাম, আমি কে? আমি কে? আমি কে?

এক সময় অদ্ভুত একটা ব্যপার হতো। সত্যি সত্যি নিজেকে চিনতে পারতাম না। আস্তে আস্তে নিজের নানা স্মৃতি ভেসে আসতো। খুব কাছের কারো সাথে কথা বলছি, পাশাপাশি হাঁটছি। কিন্তু অনুভূতিটা আলাদা ছিল। আমার 'আমি'কে 'আমি' মনে হতো না, স্মৃতিতে দেখা খুব কাছের মানুষটির প্রতি কোন সংযোগ অনুভব করতাম না, সে যেন সিনেমার কোন চরিত্র।

স্বজ্ঞান বা চেতনার প্রথম শর্তই হলো নিজেকে সনাক্ত করা।

এই সময়টা খুবই অল্প সময়ের ছিল। কিন্তু ঘোরটা অদ্ভুত।

স্বজ্ঞান বা কনশাসনেস বলতে যা বোঝায়, এই ঘোরটাকে কি তা বলা যায়?

আচ্ছা তাহলে আগে প্রশ্ন আসে, স্বজ্ঞান কি?

স্বজ্ঞান মানে নিজেকে অনুভব করা। এই পৃথিবীর যাবতীয় কিছুকে জানার প্রথম অংশ হচ্ছে "আক্ষরিক অর্থে" নিজেকে অনুভব করা।

স্বপ্নের মাঝেও আমাদের সেই সজ্ঞান থাকে। স্বপ্নের মাঝেও ফার্স্ট পার্সন যে মানুষটা তাকে সবার আগে অনুভব করতে হয়, স্বপ্নের বাকীদের সাথে সংযোগ করতে।

তবে যে অনেক সময় আমরা অন্য কোন কিছু নিয়ে খুব মগ্ন হয়ে যাই? হয়ত উপন্যাস বা মুভির কোন দৃশ্যের সাথে মিশে গিয়েছি, সেখানকার চরিত্রগুলো তাদের মতো করে কাজ কর্ম করে যাচ্ছে। সেই গভীর আচ্ছন্নের অনুভূতিতে আমরা নিজের উপস্থিতি হারিয়ে ফেলি। তাকে কি স্বজ্ঞান বলা যাবে?

হ্যাঁ, সেটাও স্বজ্ঞান, গল্প বা মুভির এক বা একাধিক চরিত্রের সাথে আমরা অদৃশ্যভাবে নিজেদের মিশিয়ে ফেলি, তাদের সুখ-দুঃখ আমাদের হিসাবে বিচার করি, আপ্লুত হই। "আমি" না থাকলে আমার সাথে তাদের সংযোগ হয় কি করে?

স্বজ্ঞান বা চেতনা বা ইংরেজি কনশাসনেসের প্রথম শর্তই হলো নিজেকে সনাক্ত করা।

তাহলে আয়নার সামনে নিজেকে যে আমার অপরিচিত লাগছিল, সে হিসেবে আমার স্বজ্ঞান ছিল না। হয়ত জাগ্রত ছিলাম, পৃথিবীর আলো বাতাস, মানুষ জন অনুভব করছিলাম, কিন্তু নিজেকে ক্ষণিকের জন্য না চিনতে পারার এই অবস্থাকে "কনশাস স্টেট" বলা যাবে না।

তাহলে এই অবস্থার নাম কি? অজ্ঞান? অচেতন? না। অজ্ঞান বা অচেতন স্বপ্নহীন ঘুমের মতো ব্ল্যাক আউট অভিজ্ঞতা। এখানে তো মানুষটি জাগ্রত থাকছে।

তাহলে এই অবস্থার নাম কি?

আমি জানি না।

কৃত্রিম বুদ্ধিমত্তা বিজ্ঞানী বেন বলেছেন, আমাদের মন আসলে একটা প্যাটার্ণ রিকগনিশন সিস্টেম। আর এই সিস্টেম কাজ করার প্রথম শর্ত ও কাজই হলো "নিজে" কি সেটা বের করা।

হাজার বছর ধরে আমাদের প্যাটার্ণ রিকগনিশন এই দক্ষতা তৈরি হয়েছে। যে কোন কিছু দেখলে বা জানলে আমরা সেটাকে একটা প্যাটার্নের মধ্যে ফেলি। আকাশের মেঘেও তাই আমরা রবীন্দ্রনাথের দাঁড়ি দেখতে পাই, কিংবা ঘোড়ার গাড়ি, কিংবা বটগাছ।

"আমি" বলে একটা প্যাটার্ণ মনের মাঝে আছে। জন্মের পরপর আমাদের এই "আমি" প্যাটার্ণটা জানা থাকে না। আস্তে আস্তে চারপাশের নানা মানুষের চলাচল, হাসি কান্না দেখে, স্পর্শ পেয়ে এই "আমি" প্যাটার্ণটা তৈরী হয়। আস্তে আস্তে বড় হতে হতে এই "আমি" প্যাটার্ণ বাকী "বাবা" প্যাটার্ণ, "মা" প্যাটার্ণ, আর সকল "বন্ধু", "চাচা", "ঝগড়াটে প্রতিবেশী" প্যাটার্ণের সাথে সংযোগ করে।

বিজ্ঞানের এই স্বর্ণযুগেও "প্রাণ" কি কেউ বের করতে পারেনি। একজন মানুষের শরীর থেকে ঠিক কোন জিনিসটা বের হয়ে গেলে তাকে আমরা মৃত বলি তার ব্যাখ্যা নেই। তবে এই "প্রাণ"ই যে "আমি" প্যাটার্ণকে কানেক্ট করে সেটা বুঝতে পারি।

যন্ত্রের প্রাণ নেই, তবে ওকে "আমি" প্যাটার্ণকে চেনানো যায়, যুক্তি নিয়ে।

কৃত্রিম বুদ্ধিমত্তার নির্মাতারা এভাবেই তৈরী করেন, "প্রাণহীন" "আমি", যেখানে যন্ত্রকে চালু করার সাথে সাথে লক্ষ কোটি গাণিতিক ক্যালকুলেশন শেষে সনাক্ত হয় আমার "আমি"!

তবে জৈবিক "আমি"র বোধ আর যান্ত্রিক "আমি"র বোধের তফাৎটা আসলে কতোটুকু সেটা জানতে আমাদের অপেক্ষা করতে হবে।

কে জানে, সেদিন হয়ত জীবন রহস্যের অজানা কোন সূত্র উঁকি দিয়ে থাকতে পারে।

## দুই

এইচবিওর ওয়েষ্টওয়ার্ল্ড সিরিজে বুদ্ধিমান রোবটদের এক আশ্চর্য জগৎ দেখানো হয়েছিল।

সেখানে এমিউজমেন্ট পার্কের মতো একটি জায়গায় বুনো পশ্চিমের আবহে সে যুগের মানুষদের ঘুরে বেড়াতে দেখা যেত। পার্কের দর্শনার্থীরা হয়ত হঠাৎ দেখত - হ্যাট পড়া কাউবয় এলোপাথাড়ি গান ফায়ার করে ধুলো উড়িয়ে ঘোড়া নিয়ে পালিয়ে যায়, কিংবা পানশালায় শেরিফের সাথে গল্প করছে স্থানীয়রা।

মজার ব্যাপার পার্কের ভেতর বুনো পশ্চিমের এই মানুষগুলো আসলে ছিল রোবট, যেটা তারা জানতো না। তাদের স্মৃতিতে, চেতনায় তারা একেকজন মানুষ, আশেপাশের সবাইকে নিয়ে তাদের জগৎ সংসার। এর সাথে মিশে যেতে পারতো বাইরে থেকে আসা দর্শনার্থীরা, যা ইচ্ছা করতে পারতো।

দরকার মতো সেই রোবটগুলোর মেমোরী রিসেট করা হতো, বসানো হতো নতুন স্মৃতি, শুরু হতো আবার নতুন জীবন। আগের জীবনের কোন কথাই মনে থাকতো না তাদের, সে ভাবেই ডিজাইন করা হয়েছে তাদের।

কাহিনীচক্রে যান্ত্রিক ত্রুটির কারণে এই রোবটদের কেউ কেউ মনে করতে পারে তাদের আগের জীবনের কথা, বুঝতে পারে অন্য মানুষেরা তাঁদের জীবনের গল্প লিখে দিচ্ছে। এরপর শুরু হয় সংঘাত!

ওয়েষ্ট ওয়ার্ল্ডের গল্পে হুবহু মানুষের মতো এই রোবটদের ডিজাইন করেছেন পার্কটির প্রতিষ্ঠাতা আর্নল্ড, যার অনুপস্থিতিতে এটি পরিচালনা করতেন রবার্ট ফোর্ড নামে একজন ব্যক্তি।

একদিন কথা প্রসঙ্গে ওয়েষ্টওয়ার্ল্ডের কৃত্রিম বুদ্ধিমত্তা ও প্রোগ্রামিং ডিভিশনের প্রধান বানার্ডকে আর্নল্ডের ডিজাইন করা "কনশাননেস" ব্যাখ্যা করছিলেন রবার্ট ফোর্ড।

পিরামিডের মতো কয়েকটি ধাপে আর্নল্ড কনশাসনেস বা স্বজ্ঞানকে দেখিয়েছেন, যার সবচাইতে নীচের ধাপে ছিল, মেমোরী বা স্মৃতি, তার ওপর ছিল ইম্প্রোভাইজেশন বা তাৎক্ষণিক উদ্ভাবনের ক্ষমতা (যেটি আগে থেকে রচিত নয়)। এরপর সেলফ ইন্টারেস্ট বা স্বার্থ। পিরামিডের চূড়ায় আরেকটি ধাপ আছে বলে আর্নল্ড মনে করতেন, যদিও সেটার ব্যখ্যায় পৌঁছাতে পারেননি তিনি।

নিজেকে সনাক্ত করার ক্ষমতাই স্বজ্ঞান, এই সরলীকৃত সংজ্ঞাকেই আর্নল্ডের পিরামিডের সেই ধাপগুলো বিস্তারিতভাবে যেন ব্যাখ্যা করে।

নিজেকে সনাক্ত করতে প্রথমেই কিছু তথ্য প্রয়োজন, যেটা আসবে স্মৃতি থেকে। নিজের পরিপার্শ্ব ও অভিজ্ঞতার নিরিখে তখন নিজের অস্তিত্ব সম্পর্কে সিদ্ধান্তে আসার ক্ষেত্রে তাৎক্ষণিক উদ্ভাবনের ক্ষমতা কাজে লাগে। আর নিজের অস্তিত্বের সাথে পরিপার্শ্বের সংযোগ স্থাপনা করে সেটিকে বাস্তবে নিয়ে আসতে দরকার হবে নিজেকে টিকিয়ে রাখা, সেইখানে দরকার সেলফ ইন্টারেস্ট বা স্বার্থ।

মাত্র জন্ম নেয়া একটি শিশুকে একারণেই আমরা স্বজ্ঞান সম্পন্ন বলতে পারি না, কারণ এই পৃথিবীকে নিয়ে তার স্মৃতি প্রায় শূন্য। যদিও জন্ম নিয়েই সে কেঁদে, হাত পা ছুঁড়ে ইম্প্রোভাইজ করে নিজেকে জানান দেয় সহজাতভাবে, ক্ষুধায় কেঁদে নিজের "স্বার্থ" নিয়ে সচেতনতা প্রকাশ করে। প্রতিদিন একটু একটু করে সেই ইম্প্রোভাইজ আর সেলফ ইন্টারেস্ট আর স্মৃতি তৈরী করে পরিপূর্ণ চেতনা সমৃদ্ধ করে তোলে।

আর্নল্ডের পিরামিডের শেষ ধাপ নিয়ে আমার নিজস্ব একটা ব্যাখ্যা আছে।

চেতনার পিরামিডের সবশেষ ধাপে থাকে "প্রাণ"।

একটি রোবটের জন্য এই "প্রাণের" সংজ্ঞা সহজ। তার সুইচ "অন"ই হলো তার প্রাণ।

একটি প্রাণীর ক্ষেত্রে একে আমরা বলতে পারি আত্মা। যেটির যৌক্তিক ব্যখ্যা আমাদের কাছে নেই।

রাশিয়ার আজ পাগলা বিজ্ঞানী তার সমস্ত স্মৃতি রেকর্ড করে রাখার ব্যবস্থা করছে। তার লক্ষ্য হলো ভবিষ্যতে যন্ত্রের মধ্যে এই স্মৃতি পুরে দিয়ে অমর হওয়া।

কৃত্রিম বুদ্ধিমত্তা দিয়ে তার স্মৃতির সাথে তাৎক্ষণিক উদ্ভাবনের ক্ষমতা ও স্বার্থবোধও যোগ করা যাবে যন্ত্রে। কিন্তু সেই তার সেই আমি কি আসল আমি হবে? যন্ত্রের মাঝে বসে থাকা "আমি" আজকের স্মৃতিকে সত্যি বলে ভাবতে পারবে, কিন্তু সে ব্যক্তি আর যাই হোক, সেই আমি না, আমার কপি। তার সাথে আমার মূল পার্থক্য একটা জিনিসেই।

আর তা হলো, প্রাণ!

প্রকাশঃ ১৫ নভেম্বর, ২০১৭ ([পর্ব ১](https://www.facebook.com/ashraful.alam/posts/10154820902990583), [পর্ব ২](https://www.facebook.com/ashraful.alam/posts/10154820902990583))