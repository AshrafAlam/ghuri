---
title: মোটিভেটর আর মেন্টর
date: '2019-07-24'
tags: ['Views']
---

মোটিভেশন ব্যাপারটা গাড়ির ইঞ্জিনের মতো। ভেতর থেকেই স্টার্ট করা লাগে।

 

অন্য কেউ হয়ত আপনাকে ঠেলে গাড়ি চালানোর মতো করে চালু করে দিতে পারে, কিন্তু ভেতরে নিজস্ব তাগিদ না থাকলে ডাউন হয়ে যাওয়া গাড়ির মতো কিছুদূর গিয়েই থেমে যাবে।

 

হয়ত এমন জায়গায় থামবে যেটা আগের চাইতে খারাপ। এ কারণে আমার কাছে মোটিভেশনাল স্পীচ ক্ষতিকর মনে হয় বেশীরভাগ ক্ষেত্রে। সেলফ স্টার্টার কিছু মানুষের ক্ষেত্রে এটা হয়ত সামান্য কাজ দিতে পারে, কিন্তু তার সংখ্যাও নগণ্য।

 

মোটিভেটর আর মেন্টর আলাদা ব্যাপার।

 

মোটিভেটরের কাজ যদি হয় গাড়ি স্টার্ট দেয়া, মেন্টরের কাজ পথ দেখানো।

 

একই কারণে একজন মেন্টর আর ট্রেইনারও এক না।


আমাদের দেশে একটা ধারণা আছে, ট্রেইনিং মানেই শিক্ষার্থীকে সবকিছু চামচে তুলে তুলে খাওয়ানো। একেবারে নবীনদের ক্ষেত্রে ট্রেইনিং কিছুটা সাহায্য করেও, ভালো ক্যারিয়ার তৈরীতে এটা তেমন একটা সাহায্য করেনা।

 

ইন্টারনেটের যুগে সবধরণের কারিগরী শিক্ষার উপকরণ হাতের নাগালে। বাকী থাকে শুধু নিজের পরিশ্রম করার মানসিকতা।

 

ক্যারিয়ারের প্রায় সবকিছুই শিখেছি, তেমন কারো সাহায্য ছাড়া। অনেকের হিসেবে ভালো অবস্থানে আসলে পারলেও আমার কাছে মাঝে মাঝেই মনে হয়, একজন ভালো মেন্টর থাকলে আরো ভালো করতে পারতাম।

 

ক্যারিয়ারে পরিশ্রমের শর্ট কাট নেই, তবে ভুল পথে সময় নষ্ট করার আশংকা থাকে। আজকে নতুন কাউকে যত সহজে এই ভুল পথগুলো দেখিয়ে দিতে পারি, এই জিনিসটা বুঝতে আমার কয়েকবছর লেগে গিয়েছে।

 

মোটিভেটর বা ট্রেইনার কাজে লাগবে কিনা বলা মুশকিল, তবে একজন মেন্টর জীবন বদলে দিতে পারেন।

 

প্রকাশঃ [২৪ জুলাই, ২০১৯](https://www.facebook.com/ashraful.alam/posts/10156064742240583)