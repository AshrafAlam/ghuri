---
title: স্বপ্ন
date: '2018-06-17'
tags: ['Views']
---

আমরা ঘুমে যখন স্বপ্ন দেখি কী অদ্ভুত একটা মগ্নতায় থাকি।

 

ছায়াময় একটা জগতে আমরা দেখি আমাদের মনের অবদমন করা অনুভূতিগুলি।

 

কখনো কখনো সেটা সুখ স্বপ্ন হয়। হারিয়ে যাওয়া ভালোবাসার মানুষটি গম্ভীর মুখে ফিরে আসে, তোমার দিকে ভুরু কুঁচকে বলে, এই জায়গাটা ভ্যাপসা কেন, কফি খাওয়ার আর জায়গা পেলে না।

 

কফি সার্ভ করার পর, হাত নেড়ে নেড়ে কি যেন বলে।

 

প্রায় অসাঢ় স্বপ্নের অনুভূতিতে তুমি অনুভব করো, সে তোমার হাতটি ধরে রাস্তা পার হচ্ছে।

 

স্বপ্নের মাঝে আমাদের দুইটি স্বত্ত্বা কাজ করে। একজন, যা ইচ্ছা পরাবাস্তবের একটা জগৎ তৈরী করে, আরেকজন বাস্তবের, সে মুখোমুখি হয় অসম্ভব বিভ্রান্তির।

 

বিজ্ঞানের ভাষায় আমরা স্বপ্ন দেখি ঘুমিয়ে যাবার ঠিক আগে আগে বা ঘুম ভাঙ্গার আগে আগে।

 

সুখ স্বপ্ন দেখে ঘুম ভাঙ্গলে চোখ খুলতে ইচ্ছা করে না।মন তখন বুঝে গেছে স্বপ্নটি মিথ্যে। তবু আবেশটা ছেড়ে যেতে যায় না। বহুদিন আগে হারিয়ে যাওয়া মানুষটা নিউরোনে সত্যির মতো ঘোরাঘুরি করুক না হয়!

 

দু:স্বপ্ন দেখলে অবশ্য আলাদা কথা। চোখ খোলার আগেই স্বস্তির নি:শ্বাস!

 

কোন কোন বিজ্ঞানীরা বলে থাকেন, আমরা নাকি সমান্তরাল জগতে বাস করি। এই ঠিক আমার মতো আরো কয়েকজন, কয়েক শত বা হাজার আমি প্যারালাল পৃথিবীতে আছে।

 

প্যারালাল পৃথিবী নিয়ে আমার ধারণা, আমার প্যারালাল ভার্সনেরা ডিসকানেকডেড না। কোন একটা অদ্ভুত উপায়ে আমার আমিরা একে ওপরের সাথে যোগাযোগ করে।

 

বলতে চায় তার সুখ দু:খের কথা।

 

যার কথা ভেবে এই জগতে বালিশ ভেজাচ্ছি, সে মানুষটি প্যারালাল পৃথিবীতে আমার হাত ধরে হাঁটছে।

 

যে সফলতায় আমি ভাবছি পৃথিবী জয় করে ফেলেছি, আমার প্যারালাল ভার্সন হয়ত ইলেকট্রিক বিলের জন্য যুদ্ধ করছে।

 

আমার ধারণা স্বপ্ন আমার প্যারালাল আমিদের যোগাযোগের একটা মাধ্যম।

 

প্যারালাল পৃথিবীতে আমার হাজার সংস্করণ থাকতে পারে, আমার সকল আমি হয়ত বিশ্বব্রম্মান্ডের বড় পরিকল্পনার অংশ, তারা কখনো হয়ত একে অপরের সাথে যোগাযোগ করবে। কখনো হয়তো চলে আসবে আরেকজনের সুখ বা দু:খ হিসেবে। বাস্তব বা পরা বাস্তবে।

 

শক্তির নিত্যতার সূত্র ধরে মনে হয়, আমাদের দৈহিক মৃত্যু সব কিছু নয়। কোন না কোনভাবে আমরা আবার ফিরে আসবো।

 

হয়ত শঙখচিল শালিকের বেশে।

 

এই বিশ্বব্রম্মান্ডে কোথাও যেন হিসেব নিকেশ হচ্ছে।

 

প্রকাশঃ [১৭ জুন, ২০১৮](https://www.facebook.com/ashraful.alam/posts/10155290061695583)
