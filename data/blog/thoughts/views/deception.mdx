---
title: প্রতারিত
date: '2019-02-03'
tags: ['Views']
---

কোন একজন মানুষ প্রতারিত হলে যে বৈষয়িক ক্ষতি হয় তা সামান্যই।

প্রতারিত হবার পর আসল ক্ষতিটা হয় তার মনোজগতে। তার পরিপার্শ্বের চেনা জগৎ পরিবর্তিত হয়ে যায়, চাইলেও সে আর আগের মতো ফুলের গন্ধ নিতে পারে না, শীতের রাতে কুয়াশার মাঝে হাঁটতে হাঁটতে আঁকিবুকি ভাবতে পারে না, তুচ্ছ কৌতুকে প্রাণ খুলে হাসতে পারে না।

প্রতি মুহূর্তে মনে হয় চোখে দেখা এই জগতের আড়ালে অশুভ কিছু তাকিয়ে আছে। চারপাশের এই চেনা জানা মানুষের অনেকে পরে আছে সুন্দর মুখোশ। সুযোগ পেলেই বুনো হায়নার মতো ঝাঁপিয়ে পড়বে।

এ ভাবে এক সময় মানুষটা বদলে যায়।

তার ভাবনা, হাঁটা, কথা বলা।

প্রিয়জনদের কেউ কেউ বুঝতে পারে এই মানুষটি আগের সেই মানুষটি নেই।

সমাধি ফলকে যে তারিখ বসানো হয় মৃত্যুদিন হিসেবে, তা ভুল।

এই মানুষটি মারা গিয়েছে অনেক আগেই।

যেদিন সে মানুষকে ভালোবাসতে ভুলে গিয়েছিল।

প্রকাশঃ [৩ ফেব্রুয়ারি, ২০১৯](https://www.facebook.com/ashraful.alam/posts/10155729977065583)
