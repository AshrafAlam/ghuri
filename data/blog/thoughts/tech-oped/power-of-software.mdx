---
title: ধেয়ে আসছে সফটওয়্যারের মহাশক্তি : আমাদের করণীয়
date: '2014-11-20'
tags: ['Tech-Thoughts']
---
২০২৫ সাল নাগাদ এ সময়ের ৫০ ভাগেরও বেশি পেশা বিলুপ্ত হয়ে যাবে, সংশ্লিষ্ট কর্মক্ষেত্রগুলোতে সফটওয়্যার ও স্বয়ংক্রিয় যন্ত্রপাতির কারণে!খবরটা পড়ে ছোট-খাটো একটা ধাক্কা খেলাম। সফটওয়্যার প্রযুক্তির মানুষ বলে মানুষের কাজ যন্ত্রের মাধ্যমে প্রতিস্থাপিত হওয়াটা আমার কাছে নতুন কিছু নয়।সফটওয়্যারের মাধ্যমে এক হাজার কর্মঘন্টা ১০ কর্মঘন্টার দক্ষতায় নিয়ে আসার পরও আমাদের সন্তুষ্ট হওয়ার উপায় থাকে না, কারণ কিছু কিছু ক্ষেত্রে এক হাজার কর্মঘন্টার কাজ কয়েক সেকেন্ডে নিয়ে আসা সম্ভব। আমার বিস্ময়ের কারণ সফটওয়্যারের দক্ষতার কারণে এ বিশাল পরিমাণ জনগোষ্ঠী কর্মহীন হয়ে যাবে এ রকম কোনো ধারণা ছিল না আমার।

খবরটা পড়ার অনেকক্ষণ পর্যন্ত কাজ করার কোনো স্পৃহা পেলাম না। এক ধরণের অপরাধবোধ গ্রাস করতে থাকল। উপার্জনের পাশাপাশি প্রতিটা মানুষ তার পেশা নিয়ে গর্ব করতে চায়, চেতন বা অবচেতন মনে দেখতে চায় তার কাজের মাধ্যমে উপকৃত হচ্ছে আরও দশজন।যে ঝালমুড়িওয়ালা স্কুলের বাচ্চাটিকে মুড়ি দিয়ে হাসি ফোটাচ্ছে কিংবা যে ট্যাক্সি চালক তাড়ায় থাকা রোগীটিকে চিকিৎসকের চেম্বারে নামিয়ে দিয়ে আসে – তার তৃপ্তির একটা মহৎ সৌন্দর্য আছে।এ রকম হাজার মানুষের কর্মহীনতার কারণ হিসেবে নিজের পেশার এরকম ভিলেন রূপ এক ধরণের অস্বস্তির কারণ হচ্ছিল। চোখে ভাসতে লাগল, বাবার কাজ থেকে ফেরার অপেক্ষায় বসে আছেন তার সন্তানেরা, আজ হয়তো ঈদের নতুন জামা নিয়ে আসবেন। কিন্তু বেচারা বাবা এ মাসের ঘরভাড়াও দিতে পারেনি, তার কারখানায় গণহারে কর্মী ছাঁটাই হচ্ছে, যে কোন মুহূর্তে কর্মহীন হয়ে যেতে পারে সেও।একই কারণে শহরে কাজ করা সন্তান এ মাস থেকে আর টাকা পাঠাতে পারবে না গ্রামে থাকা বৃদ্ধ বাবা মা-কে।পছন্দ হোক বা না হোক যতই দিন যাবে প্রযুক্তির হাতে চলে যাবে অনেক পেশা। কিন্তু একটা জিনিস পরিস্কার করে দেখা ভালো, যে কাজগুলোতে বুদ্ধি বা সৃষ্টিশীলতা খাটানোর প্রয়োজন নেই, উন্নত মানের সফটওয়্যার সমৃদ্ধ কোনো রোবট বা যন্ত্র মূলত সে ধরণের কাজগুলো করবে। আরও ভালোভাবে বললে বলতে হবে, যে কাজগুলোর ধরণ আগে থেকেই অনুমান করা যায়, তার সবই যান্ত্রিকভাবে করানো সম্ভব।দিন দিন আসছে আরও শক্তিশালী প্রযুক্তি, যে কাজগুলোর ধরণ আগে থেকে অনুমান করা যায় না, কৃত্রিম বুদ্ধিমত্তা প্রযুক্তির কারণে বুদ্ধিবৃত্তিক পেশার একটা অংশও চলে যাবে তখন যন্ত্রের হাতে।

কেউ যদি মনে করে থাকেন শুধু প্রযুক্তি রপ্ত করলেই বাজারে ভালোভাবে টিকে থাকা যাবে, সে ধারণাও ভুল। প্রযুক্তির একটা সৌন্দর্য হলো, নতুন নতুন আসলে সেই প্রযুক্তি এবং সেটার ব্যবহার জানা মানুষের ভালো কদর থাকলেও কিছু দিনের মধ্যেই সেটা সর্বসাধারণের নাগালের ভেতর চলে আসে।আজ থেকে বিশ বছর আগেও কম্পিউটার সাধারণ মানুষের নাগালের বাইরে ছিল, সেই ডিভাইসে গোটা কতক কমান্ড দিতে পারলেই লাখ টাকা বেতন হাঁকানো যেত। এখন তার চাইতেও কয়েক হাজারগুণ শক্তিশালী কম্পিউটার একজন অতি সাধারণ উপার্জনের মানুষের পকেটে থাকে, দু’বছরের শিশুও চালাতে পারে সেই “কম্পিউটার”।অদূর ভবিষ্যতে সবকিছু কম্পিউটারের দখলে চলে যাবে না এটা মোটামুটি পরিস্কার। সত্যি বলতে কী প্রতিটা মানুষ জন্মগতভাবে যে পরিমাণ সৃষ্টিশীলতা ও কম্পনাশক্তি নিয়ে আসে, সে পর্যায়ের মেধাবী যন্ত্র তৈরি হতে আরও কয়েকশ’ বছর লেগে যাবে।‘ইন্টেলিজেন্ট সফটওয়্যার’ বানাতে গিয়ে প্রতিবারই অনুভব করেছি, যন্ত্রের মধ্যে খুব সামান্য বুদ্ধিমত্তা (যেমন নানা ছবি থেকে একই ব্যক্তিকে সনাক্ত করা) সঞ্চালন করতে আমাদের সপ্তাহের পর সপ্তাহ যে পরিমান গলধঘর্ম হতে হয়, সেটা একটা দু’বছরের শিশুও কয়েক সেকেন্ডে করে ফেলতে পারে।সমস্যা একটাই জন্মগতভাবে মানুষ যে পরিমাণ সৃষ্টিশীলতা ও কম্পনাশক্তি নিয়ে আসে, বড় হতে হতে মোটামুটি সবকিছুই ধ্বংস হয়ে যায়। এর একটা কারণ প্রচলিত শিক্ষা ব্যবস্থা।তথাকথিত প্রতিযোগিতার জন্যে উপযোগী করতে শিশুদের মুখস্থ নির্ভর ও অসৃষ্টিশীলভাবে বড় হতে দিলে এ নতুন যুগে এরা সবাই বড় ধরণের সমস্যায় পড়ছে ও পড়বে। যে বিষয়গুলোতে ‘দক্ষ’ হবার জন্য ওরা প্রাণপণ রপ্ত করে যাচ্ছে মাথা প্রায় না খাটিয়ে, এর প্রায় সবকিছুই দখল করে নিয়েছে ও নেবে নিষ্ঠুর কম্পিউটার।আগামী দিনের পেশায় ভালো করতে হলে নিজেকে এমনভাবে তৈরি করতে হবে যার সঙ্গে ‘যন্ত্র’ প্রতিযোগিতা করতে পারবে না – যার সহজ উত্তর হলো কল্পনা ও চিন্তা করার ক্ষমতা।

এ বিষয়ে একটা ব্যক্তিগত অভিজ্ঞতার কথা বলি। আমার পরিচিত (পরিচিতের পরিচিত বলা ভালো) একাধিক ছাত্র সিঙ্গাপুরের নামকরা বিশ্ববিদ্যালয় থেকে ভালো রেজাল্ট নিয়ে পাশ করেও এখানে ভালো চাকরি জোটাতে পারেনি। কারণ হিসেবে বলেছে ইন্টারভিউতে তাদের যে প্রশ্নগুলো করা হয়েছে তার সবই বুদ্ধিভিত্তিক।এতদিন ধরে যা কিছু মুখস্থ করে এসেছে, সেইরকম তথ্যভিত্তিক কোনো প্রশ্নই করা হয়নি। ফলাফল স্বরূপ এদের প্রত্যেককেই নিজ দেশে ফিরে যেতে হয়েছে।প্রযুক্তির কারণে আগামী দিনগুলোতে মানুষের বেশিরভাগ মৌলিক সমস্যাই সমাধান হয়ে যাবে আশা করা যায়- উন্নত খাদ্য, বস্ত্র, বাসস্থান, শিক্ষা, চিকিৎসা চলে আসবে হাতের নাগালে, যোগাযোগ হয়ে যাবে অকল্পনীয় সহজ, অপরাধীদের জন্য অসম্ভব হয়ে উঠবে অপরাধ করা।জীবন যাপনের অপ্রয়োজনীয় জটিলতাগুলো যদি প্রযুক্তির হাতে চলে যায়, মানুষ তখন সময় ব্যয় করতে পারবে জীবনের যে বিষয়গুলো তার জন্য অর্থপূর্ণ সেগুলোতে, সেটা হতে পারে প্রিয়জনের সঙ্গে আরও বেশি সময় কাটানো কিংবা কোনো পেশাগত বা সৌখিন সৃষ্টিশীল মগ্নতায়।এটা সত্যি যে, সৃষ্টিশীলভাবে বেড়ে ওঠার জন্য একই রকম পরিবেশ দেয়া হলেও সবাই সমান পর্যায়ের সৃষ্টিশীল নাও হতে পারে। কিন্তু প্রকৃত অর্থে সৃষ্টশীলতা কোনো ইদুঁর দৌড় নয়, নিজস্বতা ও মৌলিকতা নিয়ে বেড়ে ওঠাটাই সবচাইতে গুরুত্বপূর্ণ।আজকের মতো কে কত বেতনের চাকরি করে সেটা কারও সফলতার মাপকাঠি হবে না, কে কত অর্থপূর্ণভাবে তার জীবনযাপন করলো সেটাই হবে মূল। জীবনে সুখী-সফল হওয়ার জন্যে যে খুব বেশি অর্থের প্রয়োজন হয় না, জ্ঞানভিত্তিক নতুন প্রজন্মের কাছে এটা ক্রমেই পরিস্কার হয়ে আসছে।অসুস্থ প্রতিযোগিতা নয়, জীবন সম্পর্কে দৃষ্টিভঙ্গী বদলে, সৃষ্টিশীলতার মধ্য দিয়ে যারা নিজেদের এগিয়ে নিয়ে যাবে – তারাই হবে আজ ও আগামীর সফল মানুষ।মানুষের মধ্যে যে অপরিমেয় সৃষ্টিশীলতা এতদিন অব্যবহৃত ছিল, প্রযুক্তি মানুষকে সেটা প্রয়োগে অনুপ্রাণিত করছে, এ বিষয়টা অনুভব করে মনটা ভালো হয়ে গেল।

[পূর্ব প্রকাশ](https://techshohor.com/24330/%e0%a6%a7%e0%a7%87%e0%a7%9f%e0%a7%87-%e0%a6%86%e0%a6%b8%e0%a6%9b%e0%a7%87-%e0%a6%b8%e0%a6%ab%e0%a6%9f%e0%a6%93%e0%a7%9f%e0%a7%8d%e0%a6%af%e0%a6%be%e0%a6%b0%e0%a7%87%e0%a6%b0-%e0%a6%ae%e0%a6%b9/)