---
title: দেশি সফটওয়্যার প্রতিষ্ঠান - চাইলেই হতে পারে রোল মডেল
date: '2014-07-20'
tags: ['Tech-Thoughts']
---

বিদেশ বিভুঁইয়ে আসার পরেও প্রায়ই অদ্ভুত কিছু অনুরোধ পাই। বেশিরভাগই আসে দেশীয় সফটওয়্যার প্রতিষ্ঠানে উঁচু পদে কাজ করছেন এমন বন্ধুবান্ধব ও পরিচিতদের কাছ থেকে। তাঁদের প্রতিষ্ঠানের জন্য প্রকৌশলী খুঁজে দিতে বলেন। সফটওয়্যার প্রতিষ্ঠানের জন্য প্রকৌশলী প্রয়োজন হবে এটি অদ্ভুত কোনো বিষয় নয়। কিন্তু সমস্যা হলো- রিক্রুটমেন্ট আমার পেশা নয়।আমার কাজ সফটওয়্যার বানানো। দেশে থাকতে টেকনিক্যাল কমিউনিটির সঙ্গে যোগাযোগের কারণে অনেক ভালো প্রকৌশলীর সঙ্গে পরিচয় হয়েছিল, সেই সুবাদে তাদের কাউকে কাউকে পরিচয় করিয়ে দিয়ে কিছু প্রতিষ্ঠানকে সাহায্যও করেছিলাম। আগের মতো এখন সবার সঙ্গে যোগাযোগ সম্ভব না হলেও প্রকৌশলী খুঁজে দেবার অনুরোধটা প্রায়ই আসে।

ভেবে দেখলাম সরাসরি সফটওয়্যার প্রকৌশলী খুঁজতে তেমন সাহায্য না করতে পারলেও দেশীয় সফটওয়্যার প্রতিষ্ঠানগুলোকে অন্যভাবে সাহায্য করা যায়। এ পর্যন্ত দেশে ও বিদেশে বেশ কিছু অসাধারণ সফটওয়্যার প্রতিষ্ঠান ও মেধাবী প্রকৌশলীদের সঙ্গে কাজ করেছি, সে অভিজ্ঞতা ও পর্যবেক্ষণ ভাগাভাগি করতে পারি।সফটওয়্যার ডেভেলপমেন্টের সামগ্রিক সফলতার জন্য প্রতিষ্ঠানগুলোর পাশাপাশি সফটওয়্যার ডেভেলপারদের নিজেদেরও অনেক কিছু করার আছে। এ লেখায় শুধু প্রাতিষ্ঠানিক দৃষ্টিকোণ থেকে করণীয় বিষয়গুলোই তুলে ধরা হলো।

** সফটওয়্যার ব্যবহারে দক্ষতা **

সফটওয়্যার প্রতিষ্ঠানগুলো অন্যদের জন্য সফটওয়্যার তৈরি করে, যার মূল লক্ষ্য কাজের দক্ষতা বাড়ানো। যে কাজটি করতে সাধারণভাবে ৪-৫ ঘন্টা লেগে যেতে পারে, সেটিই উপযুক্ত সফটওয়্যার ব্যবহার করে কয়েকটা ক্লিকে করে ফেলা যায় কয়েক সেকেন্ডে!

কিন্তু খুবই অদ্ভুত ব্যাপার হলো, অনেক সফটওয়্যার প্রতিষ্ঠানকে দেখেছি প্রাতিষ্ঠানিক পর্যায়ে তারা নিজেরা খুব এফিশিয়েন্ট টুল বা সফটওয়্যার ব্যবহার করে না। যার কারণে প্রোজেক্ট ম্যানেজমেন্ট, আর্কিটেকচার, অ্যাডভান্সড ডিবাগিং থেকে শুরু করে টেস্টিং, ডেপ্লয়মেন্ট, সাপোর্ট – সব ধরণের কাজে ডেভেলপারদের অসংখ্য ম্যানুয়াল কাজ করা লাগে। এটি করা একদিকে যেমন খুবই বিরক্তিকর ও ক্লান্তিকর, তেমনি অনেক ব্যয়বহুল।

গতানুগতিক টুলিং ব্যবহার না করে, প্রজেক্ট ও কাজ ভেদে টুলিং অ্যাফিশিয়েন্সি একটা প্রতিষ্ঠানের কাজের গতি ১০ থেকে ১০০০ গুণ (হ্যাঁ, যা পড়ছেন তা মুদ্রণপ্রমাদ নয়!) বাড়িয়ে দিতে পারে। সেজন্য সফটওয়্যার কিনতে (বা নিজেরা বানাতে) হলে অতিরিক্ত যে খরচ হয়, তা খুবই সামান্য, বরং এটিকে বুদ্ধিদীপ্ত বিনিয়োগ হিসেবে বিবেচনা করা যায়।

নিজেদের কাজের দক্ষতা ও উৎপাদনের জন্য উপযুক্ত সফটওয়্যার ব্যবহার করার আরেকটি সুবিধা হলো, ভালো সফটওয়্যার কিভাবে গ্রাহককে খুশী করে সেটা শেখা যায় (ভালো লিখতে গেলে যেমন ভালো বই পড়তে হয়, তেমন আর কি)।

** সফটওয়্যার প্রযুক্তিতে দক্ষতা **

শুধু ভালো সফটওয়্যার ব্যাবহারই নয়, নিত্য নতুন ডেভেলপমন্ট ফ্রেমওয়ার্ক ও প্রোগ্রামিং ল্যাঙ্গুয়েজে নিজেদের কর্মীদের দক্ষতা বাড়ানোর বিষয়টিও সফটওয়্যার প্রতিষ্ঠানগুলোর জন্য গুরুত্বপূর্ণ বিষয়।সফটওয়্যার ডেভেলপমেন্ট বিষয়ক প্রযুক্তিগুলো খুবই পরিবর্তনশীল। একই ফিচারের জন্য কোনো ফ্রেমওয়ার্ক বা প্রোগ্রামিং ল্যাঙ্গুয়েজের দু’বছর আগের ভার্সন এবং নতুন ভার্সন দিয়ে লেখা কোডের পরিমাণের ১০-১৫ গুণ তফাৎটা দেখলেই তা বোঝা যায়। তাই নিজেদের আপ-টু-ডেট থাকাটা সফটওয়্যার ডেভেলপারদের জন্য অনেক জরুরী।যে প্রতিষ্ঠানগুলো পুরনো প্রযুক্তি ব্যবহার করে সফটওয়্যার বানায়, তাদের ডেভেলপরাররা খুব দ্রুত হতাশ হয়ে যায়। ক্যারিয়ারকে এগিয়ে নিতে তখন খুঁজতে থাকে ভালো প্রতিষ্ঠানের। তবে সফটওয়্যার কাস্টমারের চাহিদার কারণে অনেক সময় নতুন প্রযুক্তি ব্যবহার সম্ভব না হলেও, সংশ্লিস্ট সফটওয়্যার প্রতিষ্ঠানটি তাদের ডেভেলপারদের জন্য নানা ইন-হাউস প্রশিক্ষণের ব্যবস্থা করতে পারে অথবা নিজেদের কাজের গতি বাড়াতে সফটওয়্যার বানাতে পারে নতুন প্রযুক্তি ব্যাবহার করতে পারে।নিজেদের বর্তমান কর্মীদের ঠিকঠাক দক্ষ ও মোটিভেটেড রাখতে পারলে সফটওয়্যার প্রতিষ্ঠানগুলোতে দক্ষ সফটওয়্যার ডেভেলপার ঘাটতি অনেকখানি কমে আসবে।

** চাহিদা ও বাস্তবতার সমন্বয় **

নতুন ডেভেলপার খোঁজার আগে প্রথমেই একটি সফটওয়্যার প্রতিষ্ঠানকে নিশ্চিত করতে হবে তার প্রতিষ্ঠানের বর্তমান ডেভেলপাররা সেখানে কাজ করে সন্তুষ্ট কি না। দুঃখজনক হলেও সত্যি আমাদের দেশের বেশিরভাগ সফটওয়্যার প্রতিষ্ঠানে সফটওয়্যার ডেভেলপারদের উপযুক্ত কাজের পরিবেশ নেই। যার কারণে অল্প সময়ের ব্যবধানে এখানে ডেভেলপাররা এক প্রতিষ্ঠান ছেড়ে আরেকটিতে চলে যান।এরপর বেশিরভাগ ক্ষেত্রে নতুন প্রতিষ্ঠানেও পুরানো বা অন্য আরেক সমস্যা দেখা যায়। এতে মূল ক্ষতিটা হয় প্রতিষ্ঠানের। নতুন কর্মী খোঁজার ঝক্কি-ঝামেলার পাশাপাশি চলে যাওয়া কর্মীদের পেছনে বিনিয়োগ ও তাদের কাজের উপযোগী করতে ব্যয় করা সময় চলে যায় শূন্যের খাতায়।

প্রাতিষ্ঠানিক আর দশটা পেশার চাইতে সফটওয়্যার ডেভেলপমেন্ট অনেকখানিই ভিন্ন ধরণের। সৃষ্টিশীলতার উপযোগী কাজের পরিবেশ দেবার পাশাপাশি প্রতিষ্ঠানগুলোকে খেয়াল রাখতে হবে সফটওয়্যার ডেভেলপমেন্ট পেশার নিজস্ব কিছু তরিকার দিকেও।চাকরি ছাড়ার ক্ষেত্রে সফটওয়্যার ডেভেলপারদের সবচাইতে বেশি অভিযোগ কজের চাপ নিয়ে। সাধারণ ৯-৫ টা অফিসতো দূরে থাকুক, কোন কোন ক্ষেত্রে তাদের গভীর রাত পর্যন্ত কাজ করতে হয়। ব্যক্তিগত ও পারিবারিক সমস্যার পাশাপাশি বাংলাদেশের প্রেক্ষাপটে মধ্যরাতে বাসায় ফেরা অনেক ঝুঁকিপূর্ণ।সবচেয়ে বিচিত্র হচ্ছে, আমাদের কালচারে দীর্ঘসময় কাজ করাটাকে বেশিরভাগ ক্ষেত্রে “ডেডিকেশন” হিশেবে দেখা হয়, এমনকি হাতে দরকারি কাজ না থাকলেও! হয়ত এ কারণেই অনেক ডেভেলপার বিশ্বাস করতে শুরু করেন “I am Programmer, I have no life”।অন্যদের কাজের দক্ষতা বাড়াতে নিজেরা সফটওয়্যার বানালেও নিজেদের কর্মীদের কাজের চাপ স্বাভাবিকের চাইতে বেশি হলে ধরে নিতে হবে সফটওয়্যার প্রতিষ্ঠানটিতে মৌলিক সমস্যা রয়েছে। অন্য কথায়, তারা নিজেরা ব্যবসাটির উপযুক্ত হয়ে ওঠেনি এখনও।সফটওয়্যার ডেভেলপমেন্ট এমন এক অদ্ভুত কাজ যেখানে বড় একটা সিস্টেম মাত্র কয়েক মিনিটে দাঁড় করিয়ে দেয়া যায়, আবার ছোট একটি ফিচারের জন্য লেগে যেতে পারে কয়েক সপ্তাহ। কাস্টমারের চাহিদা ও টেকনিক্যাল জটিলতার প্রেক্ষিতে ডেভেলপারদের সঙ্গে সঠিক সমন্বয় করা গেলে দু’পক্ষকেই খুশি রাখা সম্ভব।

** কার্যকরী নিয়োগ পদ্ধতি **
নতুন ডেভেলপার নিয়োগ দেবার সময়ে যথেষ্ট দক্ষতার পরিচয় দেয়াটাও অনেক বেশি গুরুত্বপূর্ণ। অনেক প্রতিষ্ঠান আছে তাড়াহুড়ো করে ডেভেলপার নিয়োগ করে এবং অনেক ক্ষেত্রেই তার চড়া মাশুল গুণতে হয় দিনের পর দিন।একটি খারাপ নিয়োগ শুধু প্রতিষ্ঠানের আর্থিক বোঝাই নয়, অদক্ষ, খামখেয়ালী কাজের জন্য সে প্রতিষ্ঠানের বাকী দক্ষ কর্মীদের মূল্যবান সময় নষ্টের কারণ হয়। বিষয়টাকে হালকা ভাবে নেওয়ারও উপায় নেই। কারণ ভালো বেতন পাওয়া যায় বলে, অনেকেই এখানে ঝাঁপিয়ে পড়ছে অথচ যাদের কাজটির প্রতি যথেষ্ট মমতা নেই।নতুন ডেভেলপার নিয়োগ দেওয়ার সময়ে টেকনিক্যাল অভিজ্ঞতার সঙ্গে প্রোগ্রামিং সমস্যাগুলো প্রার্থী কত দক্ষতার সাথে কম্পিউটার ছাড়াই সমাধান করছে সেটির দিকে লক্ষ্য রাখা দরকার। মাইক্রোসফট, গুগলের মতো প্রযুক্তি বিশ্বের বড় বড় প্রতিষ্ঠানগুলো এভাবেই তাদের কর্মীদের নিয়োগ করে থাকে।আরেকটি গুরুত্বপূর্ণ বিষয় হচ্ছে, সফটওয়্যার ডেভেলপমেণ্ট পেশায় টিতে সংশ্লিষ্ট ব্যক্তিটির যথেষ্ট মমতা ও আগ্রহ আছে কিনা সেটা পর্যবেক্ষণ করা। সেটি করতে তার আগের কোনো কাজ নিয়ে ক্যাজুয়াল স্টাইলে আলাপচারিতা চালানো যেতে পারে। তার ওই কাজটি হতে পারে পেশাগত, কিংবা হতে পারে কোন ওপেন সোর্স প্রোজেক্ট উন্নয়নে তার সক্রিয় অংশগ্রহণ।

** কমিউনিটি সম্পৃক্ততা **
এটা সত্যি কথা চাহিদার অনুপাতে বাংলাদেশে দক্ষ সফটওয়্যার ডেভেলপার অনেক কম। সেক্ষেত্রে সফটওয়্যার প্রতিষ্ঠানগুলোকে শিক্ষা প্রতিষ্ঠান ও কমিউনিটির সঙ্গে আন্তরিকভাবে কাজ করতে হবে। বিভিন্ন শিক্ষা প্রতিষ্ঠানগুলোতে, বিশেষত যেসব প্রতিষ্ঠানে কম্পিউটার বিজ্ঞান পড়ানো হয়, সেগুলোতে সফটওয়্যার প্রতিষ্ঠানটি মাসে একটি বা দু’টি ওয়ার্কশপ করতে পারে বিনা মূল্যে।এ ছাড়াও তারা আয়োজন করতে পারে বিভিন্ন কমিউনিটি ইভেন্ট যেখানে প্রতিষ্ঠানটির ডেভেলপাররা তাদের নানা অভিজ্ঞতা ও দিকনির্দেশনা শেয়ার করতে পারে সবার সঙ্গে।টেকনিক্যাল কমিউনিটি ইভেন্ট আয়োজন করার লাভ বহুমাত্রিক। এটা শুধু ভবিষ্যতের জন্য দক্ষ কর্মী পেতে সাহায্য করে তা নয়, সঙ্গে নিজেদের বর্তমান কর্মীদের উদ্দীপনা ও দক্ষতা বাড়াতে সাহায্য করে।

** সমাপ্তি কথন **
দু’চার মাসের প্রেক্ষাপটে নয়, দেশি সফটওয়্যার ডেভেলপার প্রতিষ্ঠানগুলো নিকট ও সুদূর প্রসারী পরিকল্পনা নিয়ে এগোলে যে সুফল পাবে, সেটির অংশীদার হবে অনেক মানুষ। এভাবেই দেশকে এগিয়ে নেওয়ার সঙ্গে একেকটি প্রতিষ্ঠান নিজেদেরকেও নিয়ে যেতে পারে বহুদূর।বিশ্বের সেরা প্রযুক্তি প্রতিষ্ঠানগুলো এভাবেই গগণচুম্বী সফলতা পেয়েছে। মেধাভিত্তিক এ শিল্পে তারা পারলে আমরাও পারবো, কারণ প্রাকৃতিক সম্পদ আমাদের কম-বেশি থাকলেও মেধার দিক থেকে আমরা কখনোই পিছিয়ে নেই, সে প্রমাণ বহুবারই আমরা দিয়েছি।

[পূর্ব প্রকাশ](https://techshohor.com/15683/%e0%a6%a6%e0%a7%87%e0%a6%b6%e0%a7%80-%e0%a6%b8%e0%a6%ab%e0%a6%9f%e0%a6%93%e0%a7%9f%e0%a7%8d%e0%a6%af%e0%a6%be%e0%a6%b0-%e0%a6%aa%e0%a7%8d%e0%a6%b0%e0%a6%a4%e0%a6%bf%e0%a6%b7%e0%a7%8d%e0%a6%a0%e0%a6%be/)