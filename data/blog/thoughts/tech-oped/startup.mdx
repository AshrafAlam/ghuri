---
title: স্টার্টআপ সংস্কৃতি - সমস্যাই যেখানে সম্ভাবনা
date: '2019-08-15'
tags: ['Tech-Thoughts']
---

প্রথম পর্ব

এখনকার পৃথিবীতে হাজারো সমস্যার প্রায় সবকিছুই প্রযুক্তি দিয়ে সমাধান সম্ভব। গুগল, ফেসবুক, আমাজন, মাইক্রোসফটসহ হাজারো প্রতিষ্ঠান প্রযুক্তির মাধ্যমে আমূল বদলে ফেলছে মানুষের জীবনের গুণগত মান। শুধু যোগাযোগ আর ব্যবসাই নয়, ক্ষুধা, দারিদ্র, চিকিৎসা, শিক্ষা, বাসস্থান, আইন প্রয়োগ প্রায় সব ক্ষেত্রর প্রযুক্তির পরশ পাথরে নতুন নতুন সমাধান আসছে। এবং দিন দিন এর প্রসারতাও বাড়ছে।

স্টার্টআপ মানে একটি নতুন প্রতিষ্ঠান যারা একটি নির্দিষ্ট সমস্যা সমাধানে খুব স্বল্প পরিসরে শুরু করে। পরবর্তীতে বিভিন্ন বিনিয়োগের মাধ্যমে সংশ্লিষ্ট প্রতিষ্ঠানটির কলেবর ও ব্যপকতা বাড়তে থাকে। সঠিক পরিকল্পনা ও পদক্ষেপের কারণে অনেক প্রতিষ্ঠান মানুষের জীবনে ভালো প্রভাব তৈরীর পাশাপাশি ব্যবসায়িকভাবে আকাশচুম্বী সফলতার দেখা পেয়েছে।

গত দুই তিন দশক ধরে চলা পৃথিবী ব্যাপি স্টার্টআপ সংস্কৃতির শুরুটা কিন্তু সহজ ছিলনা। ধীর গতির ইন্টারনেট আর কম্পিউটার সার্ভার দিয়ে ভালো কোন সার্ভিস দেয়া ছিল চ্যালঞ্জিং। আর এখনকার মতো সফটওয়্যার প্রকৌশলী ও প্রযুক্তিবিদ পাওয়াও সহজ ছিলনা।

ক্লাউড কম্পিউটিং এর অল্প ব্যয়ে সহজলভ্যতার কারণে এখন কয়েক লাখ ব্যবহারকারী সাপোর্ট দেয়া একটা সিস্টেম দাঁড় করানো একজন প্রযুক্তিবিদের এখন কয়েক মিনিটের ব্যপার।

সিঙ্গাপুরে প্রথম যেই স্টার্টআপটিতে আমি কাজ করেছিলাম, সেখানে আমরা মোটে সব মিলে প্রকৌশলী ছিলাম চারজন। খুবই জটিল এই সাস (SaaS) অপারেটিং সিষ্টেমটি পুরোটাই ছিল ক্লাউডভিত্তিক। ক্লাউড কম্পিউটিং তখনো নতুন। ইনভেষ্টরদের আমরা প্রমাণ করতে পেরে ছিলাম, ক্লাউড কম্পিউটিং না থাকলে চারজনের বদলে একই মাপের একটি সিস্টেম তৈরি করতে কমপক্ষে ষাটজন প্রযুক্তিবিদের দরকার হতো।

শুধু ক্লাউড কম্পিউটিং বা উচ্চগতির ইন্টারনেটই না, ইতোমধ্যে স্টার্টআপকেন্দ্রিক বিনিয়োগকারী, অভিজ্ঞ পরামর্শদাতা, ইন্টারনেটভিত্তিক সংশ্লিষ্ট সার্ভিসের সহজলভ্যতার কারণে নতুন স্টার্টআপ দাঁড় করানো এখন আগের তুলনায় সহজ।

তবে সবচেয়ে গুরুত্বপূর্ণ বিষয় হলো প্রতিষ্ঠানটি কোন সমস্যা সমাধান করবে।

(চলবে)

[পূর্ব প্রকাশ](https://www.facebook.com/ashraful.alam/posts/10156109968725583)