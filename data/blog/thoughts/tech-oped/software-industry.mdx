---
title: সফটওয়্যার শিল্প - প্রয়োজন সঠিক দৃষ্টিভঙ্গির
date: '2013-11-09'
tags: ['Tech-Thoughts']
---

আমাদের দেশের সবচাইতে সম্ভাবনাময় যেক’টি শিল্প ছিল (এবং আছে) তার মধ্যে সফটওয়্যার শিল্প অন্যতম। এর একটা বড় কারণ হচ্ছে মোটামুটি মানের একটা কম্পিউটার আর একটা ভালো ইন্টারনেট কানেকশন ছাড়া আর তেমন কোনো কাঁচামালের দরকার হয় না, অন্য যেকোনো শিল্পে যেখানে দরকার লক্ষ-কোটি টাকার বিনিয়োগ। সফটওয়্যার শিল্পে বাকী যা দরকার, তা হলো এ শিল্পে যারা জড়িত থাকবে তাদের আন্তরিকতা আর পরিশ্রম।অনেক সম্ভাবনা থাকলেও এ শিল্প গত বিশ বছরে যতটুকু এগিয়েছে, সত্যি বলতে কি, আমাদের দেশে তার চাইতেও অনেক বেশি অগ্রগতি হতে পারতো। দীর্ঘ দশ বছর দেশে-বিদেশে দেশী-বিদেশী মানুষদের সাথে এ শিল্পে কাজ করতে গিয়ে লক্ষ্য করলাম এক বিস্ময়কর ব্যাপার। টেকনোলজির ঘাটতি নয়, মেধার ঘাটতি নয়, আমাদের সাধারণ কিছু অভ্যাস  আর দৃষ্টিভঙ্গি অন্তরায় হয়ে আছে উন্নতির পথে।অনেক বিশ্বমানের সফটওয়্যার ডেভেলপারদের সাথে কাজ করতে গিয়ে প্রায় সবার মাঝে একটা ব্যাপার কমন দেখেছি, তা হলো দায়িত্বশীলতা। সফটওয়্যার ডেভেলপমেন্ট যে সত্যি সত্যি সিরিয়াস বিষয়, যথেষ্ট যত্নবান না হলে পুরো প্রজেক্টটা যে অর্থহীন হয়ে যেতে পারে, এ বিষয়গুলো ভালোভাবে অনুধাবন করে তারা। উন্নতমানের সফটওয়্যার তৈরি করতে গেলে চোখ-কান খোলা রাখতে হয়। বিভিন্ন আংগিক থেকে বিচার করতে হয়, যে কোনো পরিস্থিতিতে প্রোগ্রামটি ঠিকঠাক মতো কাজ করবে কিনা। এ পেশাটির প্রতি যথেষ্ঠ ভালোলাগা এবং মুগ্ধতা না এটা সম্ভব নয়।আরেকটা ব্যাপার হলো, এ ব্যাবসায় যারা নামছেন, এ শিল্পে তাদের শিক্ষা এবং অভিজ্ঞতা। উন্নত বিশ্বে সফটওয়্যার শিল্পে বেশ কিছু সফল উদ্যোক্তার সাথে কথা বলতে গিয়ে টেকনিক্যাল এবং ব্যাবসা দু’টিতেই দেখেছি তাদের বিস্ময়কর জ্ঞানের পরিধি। সফটওয়্যার শিল্পকে অনেকটা ম্যাজিক্যাল দুনিয়া বলা যেতে পারে, যেখানে বিশাল একটা কাজ কয়েক মিনিটে নামিয়ে দেয়া যায়, আবার ছোট্ট একটা অংশ বানাতে গিয়ে লেগে যেতে পারে সপ্তাহের পর সপ্তাহ। যার কারণে এর  নেতৃত্ব স্থানে এমন কাউকে প্রয়োজন, যিনি এই বিষয়গুলো বেশ ভালোভাবে বুঝে টিমকে এগিয়ে নিয়ে যাবেন।আমাদের দেশে সফটওয়্যার শিল্প সস্তা বাজেটের বিদেশী প্রজেক্টগুলোর উপর নির্ভরশীল। একটা মজার বিষয় লক্ষ্য করলাম, উন্নত বিশ্বের বড় বড় ক্রেতারা সস্তা বিষয়টি নিয়ে আদৌ চিন্তিত নয়। ভালো কোয়ালিটি নিশ্চিত করতে পারলে পৃথিবীর যে কোনো দেশে তারা কাজ পাঠাতে আগ্রহী। কারণ, ভালো ডেভেলপার পাওয়া পৃথিবীর সব দেশেই অনেক কঠিন।উন্নত দেশের মানুষদের ভালো করার দশরকম পথ খোলা থাকে, কারণ তাদের অর্থের অভাব নেই। কিন্তু মূলত মেধানির্ভর এই শিল্পটি আমাদের দেশের সামগ্রিক অর্থনীতিকে এগিয়ে যেতে পারে অনেক। আশার কথা সাম্প্রতিক সময়ে দেশে আরো বেশি সংখ্যক দায়িত্বশীল মেধাবী তরুণেরা এই পেশায় আসছেন, তেমনি দক্ষ সফটওয়্যার শিল্প উদ্যোক্তারাও আসছেন এখানে।ব্যক্তিগতভাবে আমার ইচ্ছা আছে এ নিয়ে কাজ করার। সবাই একসাথে কাজ করলে একদিন সত্যি সত্যি বড় কিছু হয়ত করে ফেলবো আমরা দেশের জন্যে। দেখা যাক কি হয়!

[পূর্ব প্রকাশ](https://techshohor.com/729/%e0%a6%b8%e0%a6%ab%e0%a6%9f%e0%a6%93%e0%a7%9f%e0%a7%8d%e0%a6%af%e0%a6%be%e0%a6%b0-%e0%a6%b6%e0%a6%bf%e0%a6%b2%e0%a7%8d%e0%a6%aa%e0%a6%83-%e0%a6%aa%e0%a7%8d%e0%a6%b0%e0%a7%9f%e0%a7%8b%e0%a6%9c%e0%a6%a8/)