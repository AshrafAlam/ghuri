---
title: টক্সিক মানুষ
date: '2020-06-02'
tags: ['Thoughts']
draft: false
---

পুরো সিয়াটল শহর ঢাকতে কয়টি ম্যানহোলের ঢাকনা লাগবে? - মাইক্রোসফটের ইন্টারভিউতে একসময় এমন প্রশ্ন করা হতো।

বলা বাহুল্য, বাস্তব সংখ্যার চাইতে গুরুত্বপূর্ণ ছিল উত্তরদাতা কিভাবে সৃষ্টিশীল ভাবনা দিয়ে ম্যানহোলের সংখ্যাটি অনুমান করেন।

উদাহরণ হিসেবে বলা যায়, উত্তরদাতা হয়ত নিজের শহরের আয়তন অনুপাতে বললেন কয়টি ফুটবল মাঠ ধরতে পারে সিয়াটলে। এরপরে তাকে ভাবতে হবে একটি ফুটবল মাঠে কয়টি ম্যানহোলের ঢাকনা বসতে পারে।

মোবাইল এপ টিকটকের মোট ডাউনলোড সম্প্রতি এক বিলিয়ন ছাড়িয়েছে।

পৃথিবীর সাত বিলিয়ন মানুষের বিপরীতে এক বিলিয়ন ডাউনলোড বিশাল একটা সংখ্যা।

ম্যানহোলের ঢাকনা অনুমানের রিভার্স পথে আমরা কি ধরতে পারি, পৃথিবীর প্রতি সাতজন মানুষের একজন টক্সিক বা বিষাক্ত?

টিকটক ডাউনলোড করলেই বিষাক্ত হয়ে গেল এমন না, তবে মানসিক অবস্থার অনুপাত করলে বিষাক্ত মানুষের সংখ্যা এরকম একটা সংখ্যার আশেপাশে হবে ধারণা করা যায়।

আপনার চারপাশে প্রতি সাতজনের মানুষের একজন বিষাক্ত মানুষ হলে জীবনে চলার পথে এদের মোকাবিলা করা আপনার অন্যতম গুরুত্বপূর্ণ লাইফস্কিলের মধ্যে পড়বে।

ফেসবুকে প্রতি সেকেন্ডে যে পরিমাণ ভয়াবহ অসুস্থ কন্টেন্ট আসে সেটা সামলানোর জন্য বেশ বড় একটা দল কাজ করে। অনেক প্রশিক্ষণের পরেও এই দলের কর্মীদের অনেকে মানসিকভাবে অসুস্থ হয়ে যায়।

সোশ্যল মিডিয়ার কারণে যে কোন সেকেন্ডেই টক্সিক মানুষের ভাবনা বা আচরণ আপনাকে আক্রমণ করতে পারে, যেগুলো সরাসরি মডারেশনের আওতায় পড়েনা।

বর্তমান পৃথিবীর এই সময়ে মানসিকভাবে সুস্থ ও সতেজ থাকা অন্য যে কোন সময়ের চেয়ে গুরুত্বপূর্ণ। 

রাস্তায় মানসিকভাবে পুরোপুরি অসুস্থ কেউ (অনেকেই অমানবিকভাবে যাদের পাগল বলেন) আপনাকে কিছু বললে, আপনি হয়ত খুব সহজে তাদের এড়িয়ে যেতে পারেন।

কিন্তু টক্সিক মানুষদের নিয়ে সমস্যা হলো, এরা সুস্থদের মতোই চলাফেরা করে।

এদের আশপাশে থাকলে আপনি মানসিকভাবে অসুস্থবোধ করবেন। হাসতে হাসতে এরা আপনার গায়ে কাদা মাখিয়ে চলে যায়।

এদের থেকে নিস্তারের উপায় কি?

এদেরকে মোকাবিলা করার সবচেয়ে কার্যকর উপায় হলো, ইগ্নোর করা।

তাদের সাথে কোন রকম আলোচনা, তর্ক করলেই আপনি ফেঁসে যাবেন।

রাস্তায় কাদা দেখলে সেখানে বসে গিয়ে গায়ে মাখামাখি করাতে যেমন কোন কৃতিত্ব নেই, বিষাক্ত মানুষের সাথে তর্ক করাতেও কোন অর্জন নেই। বরং নিজের মানসিক স্বাস্থ্যের ক্ষতি ছাড়া।

সুখের বিষয় হলো, অন্য যেকোন লাইফ স্কিলের মতো আগে থেকে প্রস্তুত ও প্রশিক্ষণ থাকলে আপনিও এদেরকে সহজে উপেক্ষা করতে পারবেন।

টক্সিক মানুষ মানেই অপরাধী এমন না। এদের একটা বড় অংশই মানসিকভাবে অসুস্থ, যাদের সাহায্যের প্রয়োজন। 

তবে তাদের সাহায্য করার আগে আপনাকে নিশ্চিত হতে হবে এই বিষয়ে আপনি প্রশিক্ষিত।
