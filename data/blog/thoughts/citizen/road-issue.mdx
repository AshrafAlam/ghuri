---
title: সড়ক দুর্ঘটনা
date: '2017-03-01'
tags: ['Thoughts']
---

আমার এক পরিচিত ব্যক্তি দূরে কোথাও যাচ্ছিলেন মহা সড়ক ধরে। হঠাৎ তাদের কয়েক গাড়ি সামনেই একটা বাস দুর্ঘটনায় পড়ল। আশপাশে গাড়ি বা লোকজন তেমন ছিল না তখন। নিজেদের গাড়ি থামিয়ে সবাই নেমে এগিয়ে গেলেন দেখার জন্যে কিছু করা যায় কিনা। কিন্তু কয়েক সেকেন্ডের মধ্যেই তিনি ভাষা হারিয়ে ফেলেন। দোমড়ানো বাসটির ভেতর চিৎকার, আহাজারি আর রক্তের বন্যা দেখে তার হাত-পা অবশ হয়ে গেল। কারো হাত নেই, কারো পা নেই, কাউকে দেখে বোঝা কঠিন এটা কোন মানুষের শরীর। বিভৎস এই দৃশ্য সহ্য করা কোন সাধারণ মানুষের পক্ষে সম্ভব নয়। এর পর বহু দিনে তিনি স্বাভাবিক অবস্থায় ফিরে আসতে পারেননি।

 

শুধু ২০১৬ সালে সড়ক দুর্ঘটনায় বাংলাদেশে প্রায় ৬,০৫৫ মানুষ নিহত হয়েছেন, আর আহত হয়েছেন ১৬,০০০ জনের বেশী। শুধু এই সংখ্যাগুলো পৃথিবীর অনেক যুদ্ধ বিধ্বস্ত দেশে বাৎসরিক নিহতের সংখ্যার চাইতেও বেশী।

 

এটা শুধু সড়ক পথে দুর্ঘটনার হিসাব। নৌপথে প্রতিবছর লঞ্চডুবির কারণে এই মৃত্যুর মিছিলে যোগ হচ্ছে হাজার হাজার প্রাণ। একসাথে কয়েকশত মানুষের মৃত্যু হয় বলে সড়ক দুর্ঘটনার তুলনায় সংবাদে লঞ্চডুবির কভারেজ বেশী হয়। কর্তা-ব্যক্তিরা একটু নড়ে চড়ে বসেন। গঠিত হয় তদন্ত কমিটি। ভাবটা এমন তদন্ত কমিটি করে মোটামুটি বড় একটা দায়িত্ব পালন করা হয়ে গেল। কিন্তু গত কয়েক বছরে এই তদন্ত কমিটিগুলোর অন্তঃসারশূন্যতা সমস্ত ঘটনাগুলোকে নিষ্ঠুর রসিকতায় পর্যবসিত করে।

 

কিছুদিন আগে পত্রিকায় এক বিচারকের লেখা পড়ছিলাম। কয়েকজন মানুষের হত্যার কারণ এক বাস চালকের শুনানি চলছিল। দুঃখ করছিলেন, আইনত এই লোকটির বিরুদ্ধে তেমন কিছু করতে পারবেন না হয়তবা, মালিক পক্ষের উকিল ছাড়িয়ে নিয়ে যাবে। ইচ্ছে করেই সেদিন কোন আদেশ দেননি, অন্তত একটা বেলা বেটা যেন জেলে থাকে। তার পক্ষ থেকে এইটুকুই করে নিজের কাছে সান্ত্বনা পাওয়ার চেষ্টা করেছিলেন।

 

প্রথমবার ঘটলে সেটিকে দুর্ঘটনা বলা যায়, কিন্ত আর একবারও যদি তার পুণরাবৃত্তি হয়, সেটিকে বলতে হবে হত্যা, শুধু হত্যা নয়, গণহত্যা। আর এই গণহত্যা চলতেই থাকবে যতোদিন না এর বিরুদ্ধে কঠোর সাজা নিশ্চিত করা যায়।

 

দুর্ঘটনায় দায়ী ব্যক্তিদের মৃত্যুদন্ডসহ সর্বোচ্চ সাজা দিতে হবে। দুর্ঘটনার শাস্তি মৃত্যুদন্ড শুনতে হাস্যকর শোনাতে পারে, কিন্তু এটাই আমাদের বাস্তবতা। এই বাস্তবতার কারণে ধর্ষণের শাস্তি মৃত্যুদন্ড হতে পারলে, যে অবহেলা হাজার মানুষের মৃত্যুর কারণ হয়, সেটা যে কোন ভয়ংকর অপরাধকে ছাড়িয়ে যায়, তার সর্বোচ্চ শাস্তি নিশ্চিত না করতে পারলে এরকম "দুর্ঘটনা" হতেই থাকবে। যেকোণ মূল্যে এটাকে বন্ধ করতে হবে।

 

অন্য দেশের গণহত্যার ছবি দেখে যদি আমাদের বিবেক কেঁপে ওঠে, নিজের দেশেরটিতে শুধু বিবেক নয়, অন্তরাত্মাও কেঁপে উঠত যদি আমাদের দেখার চোখ থাকতো। কারণ নিজের দেশের এই গণহত্যার উত্তাপ নিজের বা নিজের প্রিয়জনের গায়েও লাগতে পারে যেকোন মুহূর্ত। অন্ধ হলে প্রলয় বন্ধ হবে না। নিজেরা সোচ্চার না হলে রাজনীতিবিদরা বড় আকারের দুর্ঘটনার পরে কয়েকশ' ছাগল ক্ষতিপূরণ দিয়ে কয়েককোটি মানুষকে ছাগল বানিয়ে রাখবে, বরাবরের মতোই।

 

প্রকাশঃ [১ মার্চ, ২০১৭](https://www.facebook.com/ashraful.alam/posts/10154155744985583)
