---
title: এক মার্কিনির দৃষ্টিতে আমাদের সমাজ ব্যবস্থা
date: '2016-04-11'
tags: ['Thoughts']
---


আমার এক বন্ধু আমেরিকান এক ভদ্রমহিলাকে চিনতেন। বাংলাদেশে তিনি প্রায় একযুগ কাজ করেছেন গ্রাম-শহরের নানা মানুষের সাথে। কাজ করতে করতে বাংলাও শিখে ফেলেছেন অনেকটা। অনেকদিন পর তার সাথে দেখা হলে বন্ধুটি তাকে জিজ্ঞেস করেছিলেন, তুমিতো অনেকদিন বাংলাদেশীদের সাথে ছিলে। এই দীর্ঘ সময়ে তুমি আমাদের নিয়ে কি জানলে।

 

ভদ্রমহিলা বাংলাদেশীদের আথিতেয়তা সহ অনেক কিছুর প্রশংসা করলেন। তারপর মাথা চুলকে বললেন, একটা জিনিস সবখানেই দেখলাম, তোমাদের দেশে যত বড় বড় পারিবারিক সমস্যা আছে, তার পেছনে ৯৫% কারণ সম্পত্তির উত্তরাধিকার নিয়ে। বাবা-মা মারা যাওয়ার পর উচ্চবিত্ত থেকে নিম্নবিত্ত সব পরিবারেই সম্পত্তি নিয়ে সংঘাত লাগে, অনেক ক্ষেত্রে শেষ হয় খুনোখুনি পর্যন্ত।

 

মাত্র কয়েক লাইনে আমাদের সমাজের কঠিন একটি সত্য নিয়ে মহিলার পর্যবেক্ষণ সত্যিই অবাক করে দিয়েছে আমাদের। এভাবে চিন্তা না করলেও বিষয়টি যে বাড়িয়ে বলা হয়নি, সেটা আমাদের চারপাশে একটু তাকালেই বোঝা যাবে।

 

আমাদের দেশে একটা জনপ্রিয় ধারণা হলো "বসে বসে খাওয়া"। চেতন বা অবচেতনে বেশিরভাগের স্বপ্ন থাকে "জীবনে এতো টাকা উপার্জন করবো যেন আমার চৌদ্দ পুরুষ বসে বসে খেতে পারে।"

 

কিন্তু এই বসে বসে খাওয়া ধরণের মানুষ হয়ে ওঠা তার সন্তানদের জন্যে কতোবড়ো ক্ষতির কারণ সেটা একবারও ভেবে দেখেন না বাবা-মায়েরা।

 

পৃথিবীর সেরা ধনীদের একজন ওয়ারেন বাফেট। তার প্রায় পুরো সম্পত্তি তিনি দান করে দেবার ঘোষণা করে দিয়েছেন। সন্তানদের উত্তরাধিকার প্রসঙ্গে তিনি বলেছেন, আমার সন্তানেরা যা হতে চায় তার জন্যে আমাকে পাশে পাবে, কিন্তু "কিছুই না" করার জন্যে তারা কিছু পাবে না। বিল গেটস সহ আরো জগৎ সেরা ধনীরাও একই পথে গিয়েছেন।

 

নৈতিকভাবে সন্তানদের বড় করে তোলাটা তাদের জন্যে কাড়ি কাড়ি টাকা রেখে যাওয়ার চাইতেও গুরুত্বপূর্ণ। এই নৈতিকতা মানে শুধু ভালো মানুষ হওয়ার দীক্ষা তাই নয়, নিজেদের যোগ্যতায় প্রতিষ্ঠিত হওয়াটাও অন্তর্ভুক্ত।

 

তৃতীয় বিশ্বের নাগরিক হওয়ার কারণে ভবিষ্যৎ নিয়ে একটা অনিশ্চয়তা কাজ করা অস্বাভাবিক নয়, কিন্তু সেটা নিশ্চিত করতে গিয়ে সন্তানদের কাছ থেকে দূরে সরে যান বাবা-মায়েরা, তাতে বাবা-মা বা সন্তান কারো জন্যেই ভালো ফল বয়ে আনেনা।

 

প্রতিটা সন্তান চায় তার বেড়ে ওঠার সাথে তার বাবা-মা পাশে থাকুক। বাবা-মাকে নিয়ে অজস্র মিষ্টি স্মৃতি আর অনুপ্রেরণা নিয়ে যে সন্তান বড় হবে, সে আর যাই করুক, অর্থের জন্যে নিজের ভাই-বোন থেকে দূরে সরে যাবে না, সমাজে ক্ষতির কারণ হবে না। কারো পিছনে ছুরি মেরে নয়, অপরের প্রতি শ্রদ্ধা আর নিজের ওপর আত্মবিশ্বাস দিয়েই তারা পৃথিবীকে জয় করে নিতে পারবে। পৃথিবীর সেরা মানুষদের ব্যক্তিগত ইতিহাস তাই বলে।

 

প্রকাশঃ [১১ এপ্রিল ২০১৬](https://www.facebook.com/ashraful.alam/posts/10153381979050583)
