---
title: কাকতালীয় না ষড়যন্ত্র?
date: '2020-03-26'
tags: ['Thoughts']
draft: false
---

ইন্টারনেটে কয়েকদিন ধরেই  একাধিক বইয়ের রেফারেন্স ভেসে বেড়াচ্ছে।

এর একটি ১৯৮১ সালে প্রকাশিত ডীন কুন্তজের দ্য আইজ অব ডার্কনেস। কল্পবিজ্ঞানের এই বইটিতে ২০২০ সালে উহান শহর থেকে উদ্ভুত হওয়া ভয়ংকর এক ভাইরাসের কথা বলা হয়েছে যেটি বিশ্বকে বিপদের মাঝে ঠেলে দেবে। 

প্রায় চল্লিশ বছর আগে এই রকম নিখুঁত ভবিষ্যৎবাণী কিভাবে করা হলো, এই নিয়ে বিস্ময় জাগতেই পারে।

ইন্টারনেট জ্ঞানের সবচেয়ে বড় ভান্ডার হলেও হরেকরকম গুজবের শস্যক্ষেত্রও বলা যায়।

খানিক কৌতুহলের বশে ফ্যাক্ট চেক করতে বসলাম। fullfact.org বলে যুক্তরাজ্যের একটা ফ্যাক্ট চেকিং সাইটে এ বিষয়ে কিছু ফাইন্ডিংস পাওয়া গেল।

প্রথম কথা হলো, ফটোশপ করে যে কোন কিছুই আগের বলে চালিয়ে দেয়া যায়, এটা তেমন নয়। বইটি আসলেই ১৯৮১ সালে লেখা হয়েছে।

এই পর্যন্ত পড়ে ছোট খাটো একটা ধাক্কা খেলাম।

কিভাবে সম্ভব?

অনেকে বলতে পারে, চীন আগে থেকেই পরিকল্পনা করে এমনটা করেছে। কৃত্রিমভাবে বানিয়ে ছড়িয়ে দিয়েছে বিশ্বে, একচ্ছত্র ব্যবসা করার জন্য।

তিনটি কারণে এটা সত্যি মনে হয়নি আমার কাছে।

প্রথমত, এখন পর্যন্ত ভাইরাসটি মানুষের দ্বারা তৈরী এমন প্রমাণ পাওয়া যায়নি। বরং প্রকৃতিগতভাবেই এটার উদয় হয়েছে, এটাই বলছেন বিজ্ঞানীরা।

দ্বিতীয়ত, যে কোন বৈজ্ঞানিক আবিষ্কারগুলো নিশ্চিত সময় ধরে বেঁধে করা হয়না। কোন অবিষ্কারের আগ পর্যন্ত বিজ্ঞান সব সময়েই সংশয়ের মাঝে থাকে এর ফল নিয়ে। আর যদি চল্লিশ বছর আগেই ভাইরাসটি তৈরি হয়ে থাকে, এটা নিয়ে এতোদিন অপেক্ষা করার খুব যুক্তিসঙ্গত কারণ নেই।

তৃতীয়ত, এ ধরণের আক্রমণের পরিকল্পনা করলে কেউ আগেই সেটা ফাঁস করবে না। চল্লিশ বছর আগেই সেটা প্রকাশ পেলে বইয়ের কথামতো ২০২০ সালেই তা করার যুক্তিসঙ্গত কারণ নেই। 

ডীন কুন্তজের বইতে লেখা অনেক ভবিষ্যৎবাণী মিলে গেলেও কিছু অমিলও আছে।

যেমন বলা হয়েছিল, ভাইরাসটি যাকেই ধরবে তাকেই মেরে ফেলবে। বাস্তবে দেখা গেছে, সে হার ৩-৪% এর মতো।

এছাড়াও বলা হয়েছে, ভাইরাসটি ব্রেনের টিস্যু ধ্বংস করবে, বাস্তবে দেখা গেছে এটি মানুষের রাসপ্রিটরি সিস্টেমে আঘাত হানে।

আবার বলা হয়েছে, ভাইরাসটি থেকে নিস্তার পাওয়ার কোন ওষুধ পাওয়া যাবে না। বাস্তবে ইতোমধ্যেই ওষুধ বানানোর প্রক্রিয়া শুরু হয়ে গেছে।

তবে ২০০৮ সালে প্রকাশিত আরেকটি বইতে ২০২০ সালের নতুন ভাইরাসের আক্রমণের যে বিবরণ দেয়া হয়েছে, তার সাথে বাস্তবের আক্রান্তের নিউমোনিয়া সহ অন্যান্য লক্ষণের অনেক মিল আছে।

এন্ড অব ডেস নামে এই বইটি লিখেছেন সিলিভিয়া ব্রাউন, যিনি নিজেকে ভবিষ্যৎ দেখা সাইকিক দাবী করেন।

অবশ্য বইটি লেখার কিছু বছর আগেই সার্স ভাইরাসের আক্রমণ হয়েছিল কয়েকটি দেশে। অনেকের মতে সেটার ভিত্তিতে সেরকম আরেকটা ভাইরাসের আবির্ভাব কষ্টকল্পনা নয়।

২০১১ সালে তৈরী Contagion মুভিটিও এই সার্স ভাইরাসের ঘটনা থেকে শিক্ষা নিয়ে লেখা।

২০১৫ সালেও Tedex কনফারেন্সে বিল গেটসও ভবিষ্যৎবাণী করেছিলেন, যথাযথ গবেষণা ও ব্যবস্থা না নিলে ভয়ংকর ভাইরাসে কয়েক কোটি মানুষ মারা যেতে পারে। বিল গেটস অবশ্য কোন সাইকিক না, নিখাঁত বিজ্ঞান ও গবেষণা লব্ধ ডেটা নিয়ে কথা বলেন।  

কাজেই এটা পরিষ্কার ভাইরাসের কারণে এমন একটা দুর্যোগ আসবে এটা আগে থেকে অনুমান করা সম্ভব ছিল।

দুইটি বইয়ের একটিতে বলা হয়েছে, ২০২০ সালে ভাইরাসটি আক্রমণের পর আবার ২০৩০ সালে ফিরে ফিরে আসবে। তখন আঘাত হেনে চিরদিনের জন্য পৃথিবী থেকে চলে যাবে। আশা করি বইটির অন্যান্য ভুল অনুমানের একটি হবে এটি।

দুইটি ক্ষেত্রেই কিভাবে ২০২০ সালের ব্যাপারটা হুবহু মিলে গেল? সংখ্যা হিসেবে ২০২০ কিন্তু সুন্দর, কল্পনা করলে এমন একটি সংখ্যাই মনে আসা স্বাভাবিক।

একটা ব্যাপার শেষ পর্যন্ত মনের মাঝে উঁকি দিতেই থাকে, উহান শহরের নামটি কীভাবে মিলে গেল?

উহান শহরের ভাইরোলজি ইন্সটিটিউট প্রতিষ্ঠিত হয় ১৯৫৬ সালে। সে হিসেবে তারও ২৫ বছরে ১৯৮১ সালে এমন কেউ কল্পনা করতেই পারে এখান থেকে কোন ভাইরাস ছড়াবে। 

যদিও বাস্তব ক্ষেত্রে প্রথম দিকে এই ভাইরোলজি ইন্সটিটিউট থেকে ছড়িয়েছে, মনে হলেও পরে এই অনুমানের পক্ষে কোন শক্ত প্রমাণ পাওয়া যায়নি।

তবুও সব ব্যাখ্যার পরেও কোথায় যেন একটা কিন্তু থেকে যায়!

সময়েই বলে দেবে বইয়ের ভবিষ্যৎবাণীগুলো শুধুই কাকতালীয় ছিল নাকি ছিল অন্য কিছুর হাত।