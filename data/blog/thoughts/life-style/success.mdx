---
title: সফলতা
date: '2020-06-20'
tags: ['Life Style']
draft: false
---

ছেলেবেলা থেকে জীবনে সফলতা বলতে যা বুঝে এসেছি এই সফলতা আসলে অর্থনৈতিক সফলতা। 

কিন্তু প্রকৃত পক্ষে অর্থনৈতিক সফলতা জীবনের একটা অংশ মাত্র এই ব্যপারটা বুঝতে আমার দীর্ঘসময় লেগেছিল।

একারণে আমার ক্যারিয়ারে অনেক ভালো ভালো অফার ফিরিয়ে দিতে বেগ পেতে হয়েছিল। তবে শেষ পর্যন্ত শুধু যান্ত্রিক ব্যস্ততার জীবন কাছে টানেনি, বরং আমার প্রাধান্য ছিল যেখানে চাকুরী ছাড়াও অন্য অনেক কিছু করতে পারবো।

বিলিনিয়ার হওয়ার পরে চীনের আলিবাবার প্রতিষ্ঠাতা জ্যাক মা বলেছিলেন, অনেকে আমার এই সাফল্যে ঈর্ষান্বিত হলেও এর জন্যে আমার জীবনের অনেক মূল্যবান সময় হারাতে হয়েছে। অনেকেই বিশ্বাস করবেনা, কিন্তু মাঝে মাঝে মনে হয়, খুব সাধারণ উপার্জনের ছাপোষা মানুষটিও আমার চাইতে অনেক সুখী।

জীবনে সফলতা কোন ধ্রুব সত্য নয়, একটি জিনিসের ওপরো নির্ভর করে না। অর্থনৈতিক সাফল্য ছাড়াও সাফল্যের অনেক রকম আছে। প্রতিটি সাফল্যই আলাদা, প্রতিটার জন্যই আলাদা দাম দিতে হয়।

আমাদের দেশে শিক্ষাব্যবস্থা ও মানসিকতা সফল বলতে অর্থনৈতিক অর্জনকে বোঝায়। এই কারণে ক্যারিয়ারে সফল হলেও ঠিক কোথায় থামতে হয় অনেকে জানেনা।

অর্থের মোহ যতোটা না জীবনের জন্য, তার চাইতেও বেশী আসক্তির মতো কাজ করে।

এই আসক্তির উৎপত্তি সেই প্রাচীনকাল থেকে।

আদ্যিকালে গুহামানবেরা যখন শিকারে বের হতো, খুব স্বাদযুক্ত কোন খাবার খেলে মস্তিষ্ক সেটা রেকর্ড করে রাখতো, যেন পরবর্তীতে সেই খাবারের উৎসের কাছে আবার ফিরে আসা যায়। 

গবেষকরা দেখেছেন ক্ষুধা নিবারণের এই প্রবৃত্তি পরবর্তীতে অন্যসব আসক্তির ক্ষেত্রেও একই ভাবে কাজ করেছে।

জীবনভরা অসংখ্য সুন্দর স্মৃতি তৈরী করার জন্য খুব বেশী অর্থের প্রয়োজন নেই।

জীবনে চলার জন্য অর্থ গুরুত্বপূর্ণ একটি ব্যাপার। অর্থের প্রতি মোহহীন জীবন মানেই আগের দিনের সন্ন্যাসীদের মতো নিতান্ত সাধারণ জীবন নয়। একেকজনের জীবনের চাহিদা একেক রকম হতে পারে, কেউ হয়ত গ্রামে থেকে খুশী, কেউ হয়ত শহরে। কারো হয়ত ছোট ঘর পছন্দ, কারো হয়ত সামনে উঠোন পছন্দ।

জীবনে অর্থনৈতিক সাফল্যের জন্য পরিশ্রম করে যাওয়ায় দোষের কিছু নেই। তবে আমাদের শিক্ষায় অর্থ উপার্জনের উপায়ের পাশাপাশি কোথায় থামতে হবে সেটাও জানা থাকা দরকার।
 
আইনষ্টাইন বলেছিলেন জীবনটা সাইকেলের মতো, চলতে হলে সবসময় তার ভারসাম্য বজায় রাখতে হয়। এই ভারসাম্য রাখতে গেলে অর্থ ছাড়াও সম্পর্ক, স্বাস্থ্য, শখ ও কাজে আনন্দের মতো জীবনের বাকী অংশগুলোও গুরুত্বপূর্ণ।
