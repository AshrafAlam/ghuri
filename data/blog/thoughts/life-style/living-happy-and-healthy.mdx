---
title: জীবন লক্ষ্য
date: '2016-07-14'
tags: ['Life Style']
---

মানুষের জীবনের সবচেয়ে গুরুত্বপূর্ণ লক্ষ্য কি - এই নিয়ে কিছুদিন আগে একটা সার্ভে হয়েছিল, যেখানে অংশগ্রহণকারীরা সবাই ছিল তরুণ। উত্তরে আশি ভাগই জবাব দিয়েছিলেন, তারা ধনী হতে চান। পঞ্চাশ ভাগেরও বেশী জবাব দিয়েছিলেন তারা বিখ্যাত হতে চান।


বিজ্ঞানীরা দেখেছেন, যে মানুষেরা পরিবার ও সমাজের বিভিন্ন মানুষের সাথে ভালো সম্পর্ক বজায় রাখেন, তারা শুধু মানসিকভাবেই সুখী থাকেননা, শারীরিকভাবেও তারা দীর্ঘদিন সুস্থ থাকেন ও দীর্ঘজীবি হন।

তরুণ বয়েসে আমাদের বেশির ভাগ মানুষেরই জীবনের লক্ষ্য অর্থ কিংবা খ্যাতিকে কেন্দ্র করে আবর্তিত হয়। কিন্তু সেটা যে জীবনকে অর্থপূর্ণ করার মূল উপাদান নয়, এটা আমরা বুঝতে শুরু করি আমাদের বয়েস আর অভিজ্ঞতা যতো বাড়তে থাকে।

মানুষের জীবনকে সত্যিকার অর্থে সুন্দর-সার্থক করতে কি প্রয়োজন?

এই প্রশ্নের উত্তর খুঁজতে সুদীর্ঘ গবেষণা চালিয়েছে পৃথিবীর অন্যতম সেরা বিশ্ববিদ্যালয় হার্ভার্ড। সেই ১৯৩৮ সালে শুরু হওয়া এই গবেষণাটি সম্ভবত পৃথিবীর সবচাইতে দীর্ঘ গবেষণা, যেটি এখনো চলছে। ৭৫ বছরেও বেশি সময় ধরে চলা এই গবেষণায় শুরু থেকে অংশ নিয়েছেন মোট ৭২৪ মানুষ, তাদের তরুণবেলা থেকে। সমাজের বিভিন্ন পেশার ও স্তরের মানুষ এখানে অংশ নিয়েছেন, যাদের মধ্যে রয়েছেন সাধারণ কর্মচারী থেকে আমেরিকার প্রেসিডেন্ট। এদের অনেকেই মারা গিয়েছেন। ৬০ জন এখনো বেঁচে আছেন, যাদের অনেকের বয়েস ৯০ পেরিয়েছে।

শুধু দীর্ঘতম হিসেবেই নয়, এই গবেষণাটি আর দশটা সার্ভে টাইপ গবেষণা থেকে একবারেই ভিন্ন, যেখানে কেবল অংশগ্রহণকারীদের কয়েকটা প্রশ্ন ধরিয়ে দেয়া হয়নি, বরং তাদের সাথে গবেষকেরা কাটিয়েছেন ঘন্টার পর ঘন্টা, দিনের পর দিন। জেনেছেন তাদের ব্যক্তিগত ইচ্ছা-অনিচ্ছা, কথা বলেছেন তাদের পরিবারের মানুষদের সাথে, লক্ষ্য করেছেন অন্য মানুষদের সাথে তাদের যোগাযোগ। পাশাপাশি তাদের পর্যবেক্ষ্ণ করা হয়েছে তাদের মেডিকেল ইতিহাস, বিশ্লেষণ করা হয়েছে তাদের মেডিকেল রিপোর্ট।

উদ্দেশ্য ছিল একটাই, কি করলে মানুষের জীবন সুখী ও সুস্থ হয় - এটা খুঁজে বের করা।

সবচেয়ে বিস্ময়কর হলো, মিলিয়ন মিলিয়ন ডলার খরচ করে, শত শত মানুষের জীবনের ওপর যুগ যুগ গবেষণা করে যা খুঁজে পেয়েছেন বিজ্ঞানীরা, তার সারাংশ মাত্র এক লাইনের।

মানুষের জীবন সুখী ও সুস্থতার আসল চাবিঃ সামাজিক ও ব্যক্তিগত জীবনে ভালো সম্পর্ক।

শুধু হাই-হ্যালো সম্পর্ক হলেই হলো তা নয়। কিংবা কতো-জনের সাথে সম্পর্ক হলো সেটাও গুরুত্বপূর্ণ নয়। বরং সম্পর্ক হতে হবে ভালো মানের, যেখানে পারস্পরিক শ্রদ্ধা, সহমর্মিতা, ত্যাগ ইত্যাদি থাকে।

বিজ্ঞানীরা দেখেছেন, যে মানুষেরা পরিবার ও সমাজের বিভিন্ন মানুষের সাথে ভালো সম্পর্ক বজায় রাখেন, তারা শুধু মানসিকভাবেই সুখী থাকেননা, শারীরিকভাবেও তারা দীর্ঘদিন সুস্থ থাকেন ও দীর্ঘজীবি হন। ভালো মানের পারিবারিক ও সামাজিক সম্পর্ক আমাদের শরীরে রোগ-প্রতিরোধ ক্ষমতা বাড়িয়ে দেয়, সাথে সাথে মস্তিস্কে আলাদা কিছু স্থায়ী প্রভাব ফেলে সেটা দীর্ঘদিন বেঁচে থাকতে সহায়তা করে। গবেষকেরা একটা মজার জিনিস লক্ষ্য করেছেন, কারো রক্তে কোলস্টেরল কতটুকু আছে সেটা দিয়ে বলা সম্ভব নয় তিনি দীর্ঘায়ু হবেন কিনা। বরং দেখা গেছে, পঞ্চাশ বছর বয়েসে সে মানুষটি তার সম্পর্ক নিয়ে সুখী, ৮০ বছর বয়েসেও তিনি একই রকম সুখী।

এই গবেষণাটি সম্পর্কে জানার পর জীবন সম্পর্কে আমার দৃষ্টিভঙ্গী অনেক উন্নত হয়েছে, জবাব পেয়েছি অনেকদিনের প্রশ্নের।

কোন এক উদাসী বিকেলে বন্ধুর সাথে চা খেতে খেতে খুনসুটি করা, দিন শেষে সন্তানদের সাথে হুল্লোড় করা, কিংবা সপ্তাহ শেষে সবাই মিলে ঘুরতে বেড়িয়ে পড়ার মতো অর্থহীন বিষয়গুলোই আমাদের জীবনের সবচাইতে সেরা আশীর্বাদ ও উপহার বয়ে আনে।

প্রিয়জনের, সমাজের মানুষের যতো কাছাকাছি-পাশাপাশি আমরা থাকবো, আমাদের চারপাশের নানা সামাজিক অসংগতি ততো কমে আসবে। আমরা বুঝতে পারবো, সবাইকে নিয়ে ভাল থাকাই সত্যিকারের ভালো থাকা। এইভাবে ভালো থাকতে থাকতে, সুখে থাকতে থাকতে নিজেদের পাশাপাশি ভবিষ্যতের মানুষদের জন্যেও আমরা একটা সুন্দর পৃথিবী রেখে যেতে পারবো।
 

প্রকাশঃ [১৪ জুলাই, ২০১৬](https://www.facebook.com/ashraful.alam/posts/10153562328685583)