---
title: ওয়ার্ক ফ্রম হোম
date: '2020-03-20'
tags: ['Life Style']
---

কিছুদিন আগে মাইক্রোসফট জাপানে তার কর্মীদের সপ্তাহে তিন দিন ছুটি দিয়ে চমকে যাবার মতো ফল পেল।

দেখা গেল আগের চেয়েও কর্মীদের কাজে বেশী ফল পাওয়া যাচ্ছে।

এইরকম আবিষ্কার পুরো বিশ্বকে প্রচলিত কাজের ধরণ নিয়ে নতুন করে ভাবার সুযোগ দিল।

প্রযুক্তি প্রতিষ্ঠানগুলোতে ওয়ার্ক ফ্রম হোম বা রিমোট ওয়ার্ক পদ্ধতির চল বেশ কিছুদিন ধরেই চালু হয়েছে।

ইউরোপে এসে দেখলাম সপ্তাহে দু'দিন বাসা থেকে কাজ করা খুব সাধারণ ব্যাপার।

মজার ব্যাপার হলো, এ ক্ষেত্রেও কাজের গুনগত মান ও পরিমাণ বেড়েছে বৈ কমেনি।

তবে বেশীরভাগ প্রতিষ্ঠানই অবিশ্বাসের দৃষ্টিতে দেখেছে ওয়ার্ক ফ্রম হোম ধারণাটিকে।

সাম্প্রতিক দুর্যোগ পরিস্থিতিতে প্রায় দেশেই বড় বড় প্রতিষ্ঠানগুলো মোটামুটি বাধ্য হয়েও এটা চালু করছে।

সারা পৃথিবীর সবাই এই ধারণা নিয়ে এখনও সন্দেহ দোলাচলে আছে।

সত্যি বলতে কি আমি নিজেও খানিকটা দ্বিধা দ্বন্দে ছিলাম প্রথম প্রথম।

অন্যদের কথা কি বলবো, বাসায় থাকলে আমার নিজেরই আলিস্যি লাগে। বিছানায় বসেই ল্যাপটপে যাবতীয় মিটিং এর কাজ সারছি। কম্পিউটারে বসলে বিছানা যেন আদুরে গলায় ডাকে।

বাসার লোকজন, অতিথি আসা যাওয়া করছে, তাদের সাথে গল্প করতে ইচ্ছা করছে।

নিজেরই যদি এই অবস্থা হয়, আমার টিমের সদস্যদের কি অবস্থা ভাবতেই আতংক লাগছিল। সপ্তাহ বা মাস শেষে উপর মহলকে সবার কাজের হিসাবতো আমাকেই দিতে হবে।

তবে প্রাথমিক আলিস্যি কাটিয়ে উঠে কাজে মন দিতে খুব বেশী সময় লাগেনি।

কারণটা সহজ, এখনকার দিনে ঘাড়ের ওপর কারো নজরদারী করে লাভ নেই। 

মাথা খাটানো লাগে না, এমন প্রায় সব কাজই রোবট আর কম্পিউটারের দখলে চলে যাচ্ছে। আগামী কয়েক বছরে পৃথিবীর প্রায় বেশীর ভাগ প্রচলিত কাজ বাদ হয়ে যাবে।

তার অর্থ এই নয়, মানুষের করার কিছু থাকবে না। সত্যি বলতে কি আরো অনেক বেশী কাজ তৈরী হবে। তবে প্রায় সব কাজেই দরকার হবে কল্পনা আর সৃষ্টিশীল ভাবনার বিকাশ ও প্রয়োগ।

নতুন এই যুগে কে কত ডিগ্রি নিয়ে আসবে সেটা গুরুত্ব পাবে না। কে কত সৃষ্টিশীলভাবে ভাবতে পারে সেটা মূল্য পাবে।

এখনকার দিনে ইন্টারভিউগুলোও এভাবে ডিজাইন করা হয়, যাতে খুব সময়ের মধ্যে বুঝে ফেলা যায় চাকুরীপ্রার্থী নতুনভাবে ভাবতে পারে কিনা।

কৃত্রিম বুদ্ধিমত্তা যতো বুদ্ধিমান হোক, সিদ্ধান্ত নিতে তার লাগে অনেক ডেটা। 

মানুষই একমাত্র প্রাণী যে কোন ডেটা বা অভিজ্ঞতা ছাড়াই কল্পনার মেঘে ভেসে বেড়াতে পারে। কল্পনা বা সৃষ্টিশীলতার দিকে সে হিসেবে প্রযুক্তি কোনও দিনই কুলিয়ে উঠতে পারবে না মানুষের সাথে।

পৃথিবীর সেরা বিজ্ঞানী আইনষ্টাইন বলেছিলেন, জ্ঞানের চেয়েও কল্পনা বেশী গুরুত্বপূর্ণ, কারণ কল্পনা অসীমকে ছুঁতে পারে।

এখনকার দিনে কোন প্রতিষ্ঠান যদি কারো ঘাড়ের ওপর বসে থেকে কাজ করায় তার মানে তারা সেই মান্ধাতা আমলেই পড়ে আছে। প্রযুক্তির সদ্ব্যবহার না করার কারণে মানুষ দিয়ে সাধারণ কাজগুলো চালাতে গেলে তাদের ব্যবসা লাটে উঠতে বেশী সময় লাগবে না।

এখনকার দিনের স্মার্ট প্রতিষ্ঠানগুলোতে ছেলেবেলায় অনেক গল্পের বই বড়া কিংবা দেয়ালে আঁকিবুকি করা ছেলেটি নতুন সিষ্টেম ডিজাইন করে দেবে। স্কুলের দেয়ালিকা বা বার্ষিকীতে লেখা জমা দেয়া মেয়েটি নতুন এইচ আর পলিসি দাঁড় করিয়ে ফেলবে যার কারণে কর্মীদের কাজের সন্তুষ্টির সাথে সাথে কাজের মানও বেড়ে যাবে।

যার কারণে আজকের দিনে কে কোথা থেকে আসছে, বা কোথায় বসে কাজ করছে সেটা গুরুত্বপূর্ণ না।

আসল কথা হচ্ছে মাথা খাটিয়ে কে কতটুকু নতুন কিছু যোগ করতে পারছে।

সৃষ্টিশীলতা মানে ঘন্টার পর ঘন্টা মাথা গুঁজে কলম পেষা বা কী-বোর্ড চালানো না।

সৃষ্টিশীলতার জন্য দরকার ভাবনার অবকাশ। আকাশের মেঘের দিকে তাকিয়ে সে ভাবালুতার স্বস্তি আসতে পারে কারো, কেউ হয়ত জানলা গলে তাকিয়ে থাকে বাইরের ফুলটির দিকে।

প্রচলিত কাজের ধরনে কাজই জীবনের একটা বড় অংশ দখল করে রাখে। সারাদিনের কাজের ওপর আসা যাওয়ায় ভিড় বাট্টার ঝক্কি ঝামেলা যেন সারাদিনটিকেই ক্লান্তি দিয়ে ডুবিয়ে রাখে। 

কাজের জন্য আমরা বাঁচি না বরং জীবনের আর সব কিছু নিয়েই নিজের মতো করে কাজ করে যাওয়া আগামী দিনের নিয়ম।

কাজের মাঝে খানিক স্বস্তি উপভোগ করা দোষের কিছু নয়। সেটা হতে পারে খানিক গল্প, আড্ডা বা শুধুই আয়েশ করা।

এই দুদন্ড স্বস্তি হয়ত তাকে প্রস্তুত করবে গভীর ভাবনায় ডুবে যেতে।

তবে দিন শেষে তাকে এমন কিছু আনতে হবে তার কাজে যেটা কোননা কোনভাবে প্রতিষ্ঠানের কাজে লাগছে। কারণ প্রতিষ্ঠানটিকে ব্যবসা করেই টিকে থাকতে হবে, যার অন্যতম মূলধণ তার কর্মীদের মেধা।

সেটা না করতে পারলে এই যুগে কাজের বাজার থেকে ছিটকে পড়তে বেশী সময় লাগবে না।

কাজেই ওয়ার্ক ফ্রম হোমের শুরু মানে বাড়ি বসে ছুটি কাটানো না, বরং আগামী পৃথিবীতে জীবিকার জন্য নিজেকে প্রস্তুত করা।