---
title: সম্পদ পরম্পরা
date: '2020-05-26'
tags: ['Life Style']
draft: false
---

বিখ্যাত ব্যক্তিদের নিয়ে অনেক গালগল্প চালু থাকে।

এর মধ্যে একটি হচ্ছে, বিল গেটস গাড়ি দিয়ে কোথাও যাচ্ছিলেন। হঠাৎ জানলা দিয়ে বড় অংকের একটা চেক গাড়ি থেকে উড়ে চলে যায় বিল গেটসের হাত থেকে।

বিল গেটস নাকি ড্রাইভারকে আর গাড়ি থামাতে বলেননি। কারণ গাড়ি থামিয়ে চেক উদ্ধার করতে যে সময় ব্যয় হতো সেই সময়টায় তার উপার্জন তার চাইতে বেশী।

ঘটনাটা সত্যি না হলেও এর পেছনের ফ্যাক্টটা কিন্তু সত্যি। প্রতি সেকেন্ডে বিল গেটসের উপার্জন হাজার ডলারের বেশী।

তবে বাস্তবে এমন হলে পথে ঘাটে নোট বা চেক ফেলে যাওয়ার মতো উদাসীনতা তার নেই।

বিল গেটস মাঝে মাঝেই রেড্ডিট প্ল্যাটফর্মে এসে সবার  প্রশ্নের উত্তর দেন।

একজন এরকমই একটা প্রশ্ন করেছিলেন, পথে ১০০ ডলার পড়ে থাকলে তিনি কি করতেন।

সোজাসাপ্টা জবাবে তিনি বলেছিলেন, টাকাটা কুড়িয়ে নিতেন এবং কোথাও দান করে দিতেন।

আরেকবার কোন হোটেলে গিয়েছিলেন নিজে ড্রাইভ করে, সেখানে ভ্যালেট পার্কিং (অন্য কেউ তার গাড়ি পার্ক করে দেবে) চার্জ ছিল ২০ ডলার। 

বিল গেটসের কাছে এই চার্জ বাড়াবাড়ি মনে হওয়াতে নিজেই গাড়ি পার্ক করে নেন।

বিল গেটস প্রতি সেকেন্ডে হাজার ডলার উপার্জন করলেও সেই প্রতি সেকেন্ড তাকে আলাদাভাবে কাজ করতে হয়না। 

বরং প্রতি সেকেন্ডই তিনি ব্যয় করেন নিজের, পরিবারের ও মানুষের জন্য। তার উপার্জিত অর্থ শুধু যথার্থ কাজে জন্য ব্যয় করেন না, অন্যদেরও উৎসাহ দেন।

তার ১০০ বিলিয়ন ডলারের ওপর এই অগাধ সম্পত্তির উত্তরাধিকারের ব্যপারে তাকে জিজ্ঞেস করা হয়েছিল। 

এ প্রসঙ্গে বিল গেটস বলেছিলেন, তার এর প্রায় কিছুই তিনি সন্তানদের জন্য রেখে যাবেন না, কারণ সেটা তার  সন্তান বা সমাজ কারো জন্যই মঙ্গল বয়ে আনবে না।

পৃথিবীর সেরা ধনী হওয়াটা নাহয় কঠিন, তবে জীবন সম্পর্কে বিল গেটসের যে দৃষ্টিভঙ্গি সেরকম কিছু ধারণ করা আসলে অনেক সহজ। এমন মানুষ পৃথিবীতে যতো বেশী থাকবেন পৃথিবীর জন্য ততো মঙ্গল, এমনকি সেসকল মানুষদের নিজেদের জন্যও। 

"অর্থ অনর্থের মূল" প্রবাদ বাক্যটি তাদের ক্ষেত্রে তেমন একটা সুবিধে করতে পারে না।