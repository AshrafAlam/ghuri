---
title: বিজ্ঞাপনের অর্থনীতি
date: '2020-04-19'
tags: ['Society']
draft: false
---

বিশ্বব্যাপী দুর্যোগ পরিস্থিতিতে অন্যতম বড় আশংকা দেখা দেয় অর্থনীতি নিয়ে।

অর্থনীতি কঠিন বিষয়, কিন্তু সাধারণভাবে দেখলে এটা আর কিছুই নয়, এটা মানুষের ক্রয়ক্ষমতা নিয়ে আবর্তিত একটি প্রক্রিয়া।

যতবেশী কেনাকাটা চলবে, অর্থনীতির চাকা চলবে ততো দ্রুত, বাড়বে মানুষের কর্মসংস্থান।

একবিংশ শতকে আমরা দেখতে পাই, এই সকল কেনাকাটার সবই যে খুব দরকারী তা নয়। নিত্যনিতুন প্রযুক্তি আর চমকপ্রদ বিজ্ঞাপনের কারণে প্রতিদিনই আমাদের অজস্র চাহিদা তৈরী হচ্ছে।

বিজ্ঞান ও প্রযুক্তির কল্যাণে মানুষের মৌলিক চাহিদাগুলোর অনেক সমস্যাই সমাধান হয়েছে। 

একসময় পৃথিবীতে দুর্ভিক্ষে মানুষ মরতো। 

খাদ্য উৎপাদনে প্রযুক্তির কারণে এখন এ সমস্যা অনেকখানি দূর হয়ে নতুন সমস্যা তৈরী করছে।

পৃথিবীর জনসংখ্যার একটা অংশ অবেসিটি না স্থূলতায় ভুগছে।

টিকে থাকার জন্য মানুষের জীনে খাবারের চাহিদার তাড়না তৈরী হয়েছে কয়েক লক্ষ বছরের বিবর্তনে।

প্রযুক্তির দ্রুত পরিবর্তনের সাথে খাদ্য তাড়নার এই ইন্দ্রিয় পুরোপুরি খাপ খাওয়াতে আরো সময় লাগবে।

ততোদিন পর্যন্ত আমাদের কারণে অকারণেই খেতে ইচ্ছে করবে।

সবসময়েই আমাদের ইচ্ছে করবে কিছু না কিছু খেতে, এমনকি ক্ষিদে না পেলেও।

এই নতুন শতকে ইন্টারনেটের কারণে আমাদের বিনোদনের হাজার উপায় তৈরী হয়েছে।

লকডাউনেও বসে থাকার উপায় নেই। মিনিট থেকে ঘন্টা সবসময়ের বিনোদন আছেই।

এর প্রায় সব কিছুই ফ্রিতে পাওয়া গেলেও আসলে আমরা বুঝতে পারিনা পৃথিবীতে কোন কিছুই ফ্রি না।

ফেসবুক, ইউটিউবের মতো সকল বিনোদনের মাধ্যমগুলোর চালিকা শক্তি বিজ্ঞাপন।

আমার ব্যক্তিগত অভিমত একুশ শতকের সবচাইতে বড় অভিশাপগুলোর একটি বিজ্ঞাপন।

বিনোদনের ক্ষণে ক্ষণে এই বিজ্ঞাপন আমাদের অবচেতনে বলে যাচ্ছে, তোমাকে এটা কিনতে হবে সেটা কিনতে হবে।

ইন্টারনেটের বিজ্ঞাপনভিত্তিক এই প্ল্যাটফর্মগুলো সেভাবেই নিজেদের তৈরী করে, ক্ষণে ক্ষণে মস্তিষ্কে মাদকের মতো ডোপমিন রিলিজ করতে থাকে যেন আমরা এখানে ফিরে ফিরে আসি (ফেসবুকের একজন প্রাক্তন কোফাউন্ডার এই ভয়াবহ সত্য আবিষ্কার করে সেখান থেকে ইস্তফা দিয়েছেন!)।

খাদ্য, বস্ত্র, বাসস্থান, চিকিৎসা আর শিক্ষার মতো মৌলিক চাহিদাগুলোও যেন নানারকম বিলাসিতার পোশাকে অলংকৃত।

স্বাস্থ্যকর খাবার নয়, আমরা প্রলুব্ধ হই জাংক ফুডে। দামী ব্র‍্যান্ডের পোশাক চাই, থাকার জায়গাটাও চকচকে চাই, শিক্ষা যেন ইঁদুর দৌড়, সেখানেও সবার আগে থাকতে আর্থিক সক্ষমতার প্রতিযোগিতা।

পৃথিবীর অন্যতম ধনীদেশ সিঙ্গাপুরে অনেকদিন থাকার সুযোগ হয়েছিল আমার। শত উন্নয়ন আর চাকচিক্যের মাঝেও আমার অনেক সিঙ্গাপুরিয়ান বন্ধুরা স্বীকার করেছেন তাদের জীবনযাত্রা অনেক খানিই বস্তুকেন্দ্রিক।

এক বিংশ শতকের এই চাকচিক্য ও জৌলুসের ফাঁদে পড়ে মানুষ ছোটে অর্থের পেছনে। এই ছোটার পেছনে ব্যয় করেন সমস্ত মনোযোগ, সময়।

শেষ পর্যন্ত এই উন্নত অর্থনীতি আদৌ প্রয়োজন আছে কিনা ভাববার সময় এসেছে।

নিম্নগামী অর্থনীতিতে আমরা এখন হয়ত ভাবতে শিখবো সুন্দর ও স্বাস্থ্যকর জীবনের জন্য আমাদের খুব বেশী প্রতিযোগিতার প্রয়োজন নেই।

ঘর হতে দু'পা ফেলে আকাশের নীচে বসে প্রকৃতির মাঝে পাখির ডাক শোনাও অনেক অর্থপূর্ণ হতে পারে।
