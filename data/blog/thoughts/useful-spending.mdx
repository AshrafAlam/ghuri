---
title: খরচ
date: '2020-05-25'
tags: ['Thoughts']
draft: false
---

কথায় বলে অর্থ উপার্জনের চাইতে ব্যয় করা অনেক সহজ।

আমার কাছে কথাটা আংশিক সত্যি মনে হয়। অর্থ উপার্জনের চাইতে সঠিকভাবে ব্যয় করা কঠিন।

আমি নিজে খুব শৌখিন বা বিলাসী ধরণের মানুষ নই। আবার খুব বেশী হিসেব করে চলি এমনও নয়। 

তবে মাঝে মাঝে কিছু জিনিস কিনে পরে মনে হয়েছে টাকাটা জলেই গেল।

আবার কিছু ক্ষেত্রে মনে হয়েছে প্রতিটা পয়সাই উসুল।

খরচের সেই লিস্ট সবার সাথে মিলবে এমন নয়, কারণ  কোন জিনিসটা কেনা কার কতটুকু উপযুক্ত সেটা নির্ভর করে ব্যক্তিগত সামর্থ আর অভিরুচির ওপর।

সে যাক, আমার পছন্দের খরচ লিস্টিঃ

* ভ্রমণঃ যে কোন ভ্রমণের পেছনে ব্যয় কখনোই অকারণ ব্যয় মনে হয়নি। সুন্দর ভ্রমণ অজস্র চমৎকার স্মৃতি তৈরী করে। অনেকে ভ্রমণে খুব টেনে টুনে, তাড়াহুড়া করে শেষ করে। আমার কাছে মনে হয়, ধীরে সুস্থে, আয়েশীভাবে দেখতে পারলে এর পুরোটা স্বাদটা পাওয়া যায়।

* জিম সাবস্ক্রিপশনঃ এখনকার দিনে উন্নতমানের জিমগুলোতে অনেক কিছু থাকে, সুন্দর পরিবেশ, ভালো ইকুইপমেন্ট ছাড়াও বিশ্রাম ও রিফ্রেশমেন্টের জন্য সাওনা, শাওয়ার থাকে। জিমে চর্চা করার মতো শারীরিক পরিশ্রমে মোটিভেসশনের জন্য এই সুবিধাগুলোর কারণে খানিকটা বেশী ফি দিলেও খারাপ লাগে না।

* নেটফ্লিক্সঃ অসংখ্য ইন্টারেস্টিং সিরিজ আর মুভির সমাহার। বিনোদনের চমৎকার একটা ক্ষেত্র, সে তুলনায় মাসে ১০ পাউন্ডের পুরোটাই উসুল। তবে প্রতি মাসে এর পেছনে কয়েক ঘন্টার বেশী খরচ হলে, সময়ের অপব্যয়ের খাতার চলে যাবে।

* সিনেমা হলে মাসে একটা মুভিঃ নেটফ্লিক্সে হরেক মুভি দেখা গেলেও সিনেমা হলে মুভি দেখার মজাই আলাদা। মাসে বাছা একটা মুভি পপ কর্ণ নিয়ে হলে দেখতে পারাটা খারাপ না।

* ভালো ক্যামেরার ও মানের মোবাইল ফোনঃ নিজেদের অনেক সুন্দর সময় বেঁধে রাখার জন্য ক্যামেরা বিকল্প নেই। কিন্তু সাথে করে আলাদা ক্যামেরা বয়ে নেয়া সম্ভব না সব সময়। সে ক্ষেত্রে ফোনের সাথে ভালো একটা ক্যামেরা থাকলে অনেক ম্যাজিক মোমেন্ট ক্লিকে ধরা পড়ে। এ ছাড়াও ভালো মানের মোবাইলে প্রফেশনাল ও ব্যক্তিগত কাজ করার অনেক সফটওয়্যার ব্যবহার করা যায়, যেটা সময় বাঁচাতে সাহায্য করে।

* ইলেকট্রিক সাইকেলঃ দাম কিছুটা বেশী হলেও বেশ কাজের জিনিস। সাইকেল খুব পছন্দের বাহন হলেও একটু বেশীক্ষণ চালাতে গেলে ক্লান্তি চলে আসে। ইলেক্ট্রিক সাইকেল পুরো ভ্রমণটাই আনন্দদায়ক করে তোলে।

বিছানাঃ আমাদের জীবনের এক তৃতীয়াংশ কাটাই ঘুমে। এই জায়গাটা যথাযথ হওয়া চাই।

ভালোমানের কম্পিউটারঃ পড়াশুনা বা কাজ সবার কাজে আজকাল কম্পিউটার অপরিহার্য। ভালোমানের কম্পিউটার মানে কাজের গতি ও শান্তি দুটোই বাড়ায়।

এছাড়াও ভালো বই, স্বাস্থ্যকর খাবার এই লিস্টে তো আছেই।

আয়ের চাইতে উপযুক্ত ব্যয় করা কঠিন এই সত্যটা বুঝলে আমরা আবিষ্কার করি, জীবনে খুব বেশী অর্থ উপার্জনের প্রয়োজন নেই। অর্থ উপার্জনের জন্য আমরা জীবনে কোন না কোন কিছু বিসর্জন দিই, যার বিনিময়ে অতিরিক্ত অর্থের পেছনে ছোটা অর্থহীন।

আবার অর্থ থাকলেই ইচ্ছে মতো অহেতুক খরচ করতে হবে এমন নয়। 

সত্যি বলতে কি সামর্থ্য অনুযায়ী অভাবী বা দুস্থদের পাশে থাকতে পারলে মানসিকভাবে সেটা সবচাইতে বেশী তৃপ্তিদায়ক।
