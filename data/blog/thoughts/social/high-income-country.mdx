---
title: উন্নত আয়ের দেশ
date: '2017-11-28'
tags: ['Social']
---

ঢাকার জীবন যাত্রার ব্যয় নাকি এখন কানাডার অনেক শহরের কাছাকাছি হয়ে গেছে!

 

সিঙ্গাপুরের মতো পৃথিবীর সবচেয়ে ব্যয়বহুল শহরে ঘরের বাজার থেকে যাতায়াত খরচ ঢাকার চাইতে কম খরচে করি আমরা অনেক ক্ষেত্রে।

 

দামের সাথে গুণের একটা সংযোগ থাকে, সেটা ঢাকায় আসলে বোঝা মুশকিল।

 

ট্রাফিক জ্যামে ঘন্টার পর ঘন্টা বসে থেকে অবাক বিস্ময়ে আমার অনেক বিদেশী বন্ধু বলেছে, এই শহরে তোমরা কীভাবে থাকো?

 

ওদের কথা কি বলবো, আমাদের নিজের শহর ঢাকায় গেলে ট্রাফিক জ্যামে বসে আমার নিজেরই হাঁসফাঁস লাগে।

 

নগর বিশেষজ্ঞরা এখন বলছেন, দেশের রাজধানী অন্য কোথাও সরিয়ে ফেলতে।

 

কারণ একটাই, ঢাকা নগরী গড়ে উঠেছে খুবই অপরিকল্পিতভাবে। দিনের পর দিন বসবাসের অনুপযোগী হয়ে উঠছে, অথচ যথাযথ সংস্কার করা প্রায় অসম্ভব।

 

বাংলাদেশ এখন পৃথিবীর অন্যতম দ্রুত বর্ধনশীন অর্থনীতির দেশ হলেও এর রাজধানী পৃথিবীর অন্যতম বসবাসের অনুপযোগী স্থান হিসেবে অনেক যুদ্ধ বিদ্ধস্ত শহরের নীচে আছে।

 

আমার পরিচিত একজন বয়োজ্যেষ্ঠ প্রকৌশলী বলেছিলেন, ঢাকার পানি ও শুয়ারেজ লাইন নতুন করে ডিজাইন করার উদ্যোগ নিয়েছিলেন তারা কয়েকবার। শেষে এই সিদ্ধান্তে আসতে হয়েছিল, সঠিকভাবে এটা করা অসম্ভব। কারণ সেটা করতে গেলে অনেক কিছু গোড়া থেকে করতে হবে, যার ফলে কয়েকমাস থেকে কয়েক বছর পর্যন্ত ঢাকার মানুষকে পানি ছাড়া থাকতে হবে।

 

সিঙ্গাপুরের মতো শহরে অনেক জায়গার সুযোগ সুবিধা, স্থাপনা ভেঙ্গে-গড়ে নতুন করে করা হয়। প্রথম থেকেই সুপরিকল্পিতভাবে ডিজাইন করার কারণে এই ভাঙ্গা-গড়ার কাজ করতে খুব বেশী সময় বা অসুবিধার প্রয়োজন হয়না। দেশটির অর্থনীতির এতো উন্নয়নের কারণ এর সুপরিকল্পিত নগর ব্যবস্থাপনা।

 

ঢাকার জীবনযাত্রার ব্যয় বাড়ছে, এটার ভালো দিক হলো আমরা অর্থনৈতিকভাবে শক্তিশালী হচ্ছি। তবে রাজধানীতে আন্তর্জাতিক মানের বসবাসযোগ্যতা না দিতে পারলে সে অর্থে আমাদের কাঙ্খিত অগ্রগতি সম্ভব নয়।

 

সে ক্ষেত্রে সবচেয়ে ভালো পদক্ষেপ হতে পারে রাজধানীকে নতুন স্থানে সরিয়ে স্বল্প ও দীর্ঘমেয়াদী পরিকল্পনা নিয়ে আগানো।

 

বাংলাদেশ একদিন মালয়েশিয়া বা সিঙ্গাপুর হবে, এটা শুনে অনেকে টিপ্পনি কাটলেও সুপরিকল্পিত একটা রাজধানী আমাদের সেপথ সুগম করবে এটা বলা যায়।

 

প্রকাশঃ [২৮ নভেম্বর, ২০১৭]()
