---
title: সাপোর্ট গ্রুপ
date: '2019-06-07'
tags: ['Social']
---

সিঙ্গাপুরে আমি মার্ক নামে একজনকে চিনি যে তার ভালোবাসার মানুষটির সাথে একসাথে স্কুল, কলেজ পাশ করেছে, চাকুরী জীবনে প্রবেশ করেছে। বিয়ে করেছে।

খুব সুন্দর সেই দিনগুলোর ছন্দপতন হঠাৎই হলো, যেদিন সে জানতে পারলো তার স্ত্রী আর কোনদিনই ফিরবে না, কারণ সে তার বসের সাথে নতুন জীবন শুরু করেছে।

আরেকজন সুদর্শন তরুণকে চিনি, যাকে দেখলে যেকোন তরুণীর বুক ছোট খাটো ঘুর্ণিঝড় বয়ে যাবে। প্রেমিকাকে নিয়ে কবিতার মতো দিনগুলোর মাঝে একদিন হঠাৎ মেয়েটি উধাও হয়ে যায়।

ভালোবাসার মানুষটিকে হঠাৎ হারিয়ে সে পাগলের মতো হয়ে যায়, সম্ভব সবখানে খুঁজতে থাকে। 

দীর্ঘ প্রায় দুই বছর পর মেয়েটির সন্ধান পায় সে। মেয়েটি অনুতপ্ত গলায় বলেছিল, তার আসলে আর কোন উপায় ছিল না। মেয়েটি যখন নিশ্চিত হলো সে আসলে সমকামী, তখন নিজে থেকেই দূরে সরে গেছে।

মানুষের জীবনে অনেক সংকট আসে। কেউ উতরে যায়, আবার কেউ কেউ উপরের দু'জনের মতো জড়িয়ে পড়ে মাদকাসক্তিতে।

জেসমিন নামে হাসিখুশি একটি মেয়েকে জানি, যে অনেকটা শখের বসে, আর অনেকটা আত্মবিশ্বাসের অভাব কাটাতে আসক্তিতে জড়িয়ে পড়েছিল।

সিঙ্গাপুরে যে কয়টি বিষয়ে জিরো টলারেন্স ঘোষণা করা হয়েছে, মাদকদ্রব্য তার অন্যতম।

আশ্চর্যের ব্যাপার, এর পরেও তরুণদের অনেকে মাদকাসক্তির কবলে পড়ে।

এখানে আমার পরিচিত অনেকে বা তাদের পরিবারের সদস্যদের অনেকে মাদকাসক্তির কারণে নিজেদের ও পরিবারের জীবনে ভয়াবহ বিপর্যয় ডেকে এনেছিল। তবে সৌভাগ্যের বিষয় এদের একটা বড় অংশই সুস্থ জীবনে ফিরে এসেছে।

সিঙ্গাপুরে আসক্তি কাটানোর জন্য ভালো ভালো ডাক্তার থাকে, থাকে কাউন্সেলর, মনোবিশেষজ্ঞ থাকে।

তবে প্রায় সবাই স্বীকার করেছে, তাদের আসক্তি কাটানোর পেছনে সবচেয়ে বেশী ভূমিকা রেখেছে সাপোর্ট গ্রুপগুলো।

সাপোর্টগ্রুপগুলো আর কিছুই নয়, প্রাক্তন বা বর্তমান মাদকাসক্তরা সপ্তাহের কোন একদিনে একজন দায়িত্ববান কারো তত্ত্বাবধানে এক সাথে বসে নিজেদের অভিজ্ঞতা শেয়ার করে।

Alcoholic Anonymous (AA) বা Narcotics Anonymous (NA) নামে বিশ্বব্যাপী একাধিক সংগঠন আছে, যারা এই বৈঠকগুলোর একটা গাইড লাইন দেয়। 

মাদকাসক্তির থেকে নিরাময় লাভের জন্য এরা ১২ টি ধাপ অনুসরণ করে।

তবে সবচেয়ে গুরুত্বপূর্ণ হলো, তাদের ওপর  মাদকদ্রব্যের ক্ষতিকারক প্রভাব স্বীকার করে নেয়া।

সাপোর্টগ্রুপগুলোর বৈশিষ্ট্য হলো, এখানে সবাই যেকোন কিছু শেয়ার করতে পারে, কেউ কাউকে ভালো মন্দ বিচার করতে যাবে না। কারণ মাদকাসক্তিকে এখানে ব্যক্তিটির দোষ হিসেবে দেখা হয় না, বরং ধরা হয় অসুস্থতা হিসেবে।

সাধারণত মাদকাসক্তির প্রথমদিকে চনমনে দারুণ সুখের কাটলেও, ধীরে ধীরে নানা সমস্যা দেখা দিতে থাকে। পড়াশুনা, অফিসে কাজের ক্ষতি থেকে শুরু করে ব্যক্তিগত জীবন কাছের সম্পর্কগুলোতে টানাপোড়েন শুরু।

একসময় কাছের সবাই বুঝতে পারলেও, মাদকাসক্তরা সাধারণত তাদের সর্বনাশা ভবিষ্যতের কথা বুঝতে পারে না। কোন না কোন যুক্তি দিয়ে চালিয়ে যেতে থাকে।

অন্য সবার জীবনের ভয়াবহ গল্প শুনতে শুনতে, নিজেদের গল্প বলতে বলতে এক সময় বুঝতে শুরু করে তারা সর্বনাশের পথে জড়িয়ে গিয়েছে, মাদকদ্রব্য নির্ভরতার পক্ষে নিজেদের খোঁড়া যুক্তি দুর্বল হতে শুরু করে।

আর এই Acceptance হচ্ছে এ থেকে বের হবার পেছনে সব চেয়ে শক্তিশালী ভূমিকা পালন করে।

উপরে যেই মার্ক বা জেসমিনদের গল্প বললাম, ওরা এই ভয়াবহ অভিশাপ থেকে বের হতে পেরেছিল এই সাপোর্টগ্রুপের সাহায্যে।

মাদকাসক্তি আসলে প্রায় পুরোটাই মানসিক। একজন বিশেষজ্ঞ বলছিলেন, কিছুদিন মাদক নিলে যদি কেউ আসক্ত হয়ে যেত, তাহলে হাসপাতালে অনেক রোগী "জাংকি" হয়ে বের হতো, কারণ সেখানে চিকিৎসার প্রয়োজনে যে হেরোইন দেয়া হয়, সেটা পথে ঘাটে পাওয়া ভেজাল দ্রব্য না, একদম খাঁটি।

ডাক্তার, মনোরোগ বিশেষজ্ঞ আর কাউন্সিলররা উপকার করে ঠিকই, তবে তাদের সবাই কম বেশী পেশাগত ব্যস্ততায় আবদ্ধ। সাপোর্ট গ্রুপ সে তুলনায় অনেক আলাদা, অনেক আন্তরিক। কারণ এখানে সবাই ভুক্তভোগী, একই কারণে সবাই সহমর্মী।  এ কারণেই এটা অনেক কার্যকরী।

গত কয়েক মাস ধরেই আগ্রহ নিয়ে মাদকাসক্তদের নিরাময়ের গল্প শুনেছি, নোট করেছি। 

এই লেখাটির উদ্দেশ্য, বাংলাদেশে এখন মাদক সমস্যা সবচেয়ে ভয়াবহ সমস্যাগুলোর একটি।

ছোট একটা উদাহরণ দিলে বাংলাদেশে এই ভয়াবহতার মাত্রা বোঝা যাবে। একাধিক বিশ্বস্ত সূত্রে জেনেছি, শুধু স্কুল কলেজের ছাত্র ছাত্রীই নিয়, ডাক্তার, প্রকৌশলী থেকে শুরু করে প্রশাসনের অনেক কর্মকর্তা এই নেশায় জড়িয়ে পড়েছেন।

মাদকের বিরুদ্ধে সরকার অনেকভাবে চেষ্টা করে যাচ্ছে। এর সুফল পেতে হয়ত আমাদের আরো অপেক্ষা করতে হবে।  তবে যারা ইতোমধ্যে আসক্ত হয়ে গেছে, তাদের পাশে আমাদের দাঁড়াতে হবে।

সিঙ্গাপুরের মতো অতি উন্নত মাদক নিরাময়ের চিকিৎসা আমাদের না থাকতে পারে, তবে সবচেয়ে কার্যকরী যে পদ্ধতি, সেই সাপোর্ট গ্রুপের ব্যবস্থা খুব কঠিন হবে না।

সরকারী বা বেসরকারী পর্যায়ে কেউ এগিয়ে আসবেন কি?

প্রকাশ: [০৭ জুন, ২০১৯](https://www.facebook.com/ashraful.alam/posts/10155970364925583)