---
title: বিজয় দিবস
date: '2013-12-16'
tags: ['social']
---

বেশ কয়েক বছর আগের কথা। বিশ্ববিদ্যালয় জীবনের বন্ধু সৈকত তখন আয়্যারল্যান্ডে নামকরা একটা সফটয়্যার প্রতিষ্ঠানে ভালো পজিশানে কাজ করছে। আমার সাথে বিভিন্ন বিষয় নিয়ে মাঝে মাঝেই কথা হয় ফেসবুকে। একবার দেশ থেকে আয়্যারল্যান্ড ফিরে গিয়ে তার ভীষণ মন খারাপ হলো। আমাকে বলল সে সিরিয়াসলি দেশে ফিরে যাবার চিন্তা ভাবনা করছে। প্রতিবারই দেশ ছেড়ে আসার পর তার এমন চিন্তা-ভাবনা হয়। আমি তখন দেশে। হরতাল-অবরোধ, ট্রাফিক জ্যাম, ইলেকট্রিসিটি ইত্যাদি বিষয়ে চরম বিরক্ত। মুখে নানা সান্ত্বনার কথা বললেও সৈকতের দেশ ফেরার ইচ্ছা ক্ষণিকের আবেগ বলেই মনে হয়েছে আমার।

ভাগ্য চক্রে আমিও নিজেও এখন প্রবাসী। আজ থেকে ঠিক দেড় বছর আগে দেশ ছেড়ে ছিলাম নতুন আলোয় পৃথিবিকে দেখবো বলে। যে দেশে এসেছি, সেখানে জীবন-যাত্রা অনেক সহজ, রাস্তা-ঘাটে কোন যান-জট নেই, আইন শৃঙ্খলা প্রবাদের পর্যায়ে পড়ে, ঘুরে বেড়ানোর মতো শত-শত জায়গা আছে। মোটামুটি ড্রিম লাইফ স্টাইল। বলা বাহুল্য সৈকতের মতো আমারও প্রায়ই দেশের কথা মনে হয়। মাঝে মাঝে এটা এতোই তীব্র, যে আমিও সিরিয়াসলি দেশে ফিরে যাবার চিন্তা করি। প্রবাসে এসে যে পর্যায়ের কাজ করার সুযোগ পেয়েছি, এই অভিজ্ঞতা দিয়ে আমার মতো অতি সাধারণ মানুষও দেশে তথ্য-প্রযুক্তিতে অনেক নতুন সম্ভাবনা নিয়ে কাজ করতে পারবে। কল্পনা করতে ভালো লাগে, সৈকতের মতো দুর্দান্ত প্রকৌশলীরা দেশে ফিরতে শুরু করেছে। দেশের প্রতি এক বুক ভালোবাসা আর পৃথিবির সেরা জায়গাগুলো থেকে অর্জিত কাজের অভিজ্ঞতা নিয়ে হাজার হাজার তরুণরা একসাথে কাজ করলে যে কত সুন্দর সুন্দর কিছু হতে পারে, তা কল্পনা করলে আমার যে কোন নিরস মুহূর্তও রঙ্গীন হয়ে ওঠে।

রবীন্দ্রনাথ বলেছিলেন, "বিচ্ছেদের মুখে প্রেমের বেগ বাড়িয়া যায়"। এই প্রেম যে দেশ প্রেমও বটে সেটা প্রত্যেক প্রবাসীই জানেন। আর সেটা কেবল বিচ্ছেদের মুখেই নয়, নিত্য প্রবহমান। ইউরোপ-আমেরিকা থেকে আসা আমার অনেক সহকর্মি, বন্ধু দেশকে মিস করার এইসব গল্প শুনে অনেক অবাক হয়। তাদের দেশে আমাদের দেশের মতো এতো সমস্যা নেই। তবুও তারা দেশকে এতোটা মিস করে না। আমি তখন মুচকি হাসি, এই কারণেই আমরা বাংলাদেশীরা সবার চাইতে আলাদা। যে পরম মমতা দিয়ে আমার দেশ, দেশের মানুষ আমাকে বড় করেছে, সে মমতার টান পৃথিবির যে প্রান্তেই যাই অনুভব করবো। যে ভাবেই থাকি, মনে মনে সব সব সময় প্রার্থণা করি - ভালো থেকো বাংলাদেশ।

সবাইকে বিজয় দিবসের শুভেচ্ছা!

[পূর্ব প্রকাশ](https://www.facebook.com/ashraful.alam/posts/10151798121355583)