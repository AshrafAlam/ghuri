---
title: হুমায়ূন আহমেদ
date: '2020-11-14'
tags: ['Person']
draft: false
---

অনেকেই হয়ত জানেননা, হুমায়ূন আহমেদ কোথাও কেউ নেই নাটকের শেষ পর্বের দুইটা ভার্সন করেছিলেন। একটাতে বাকের ভাই'র ফাঁসি হয়, আরেকটাতে ফাঁসি হয়না।

যদিও প্রযোজক ফাঁসির ভার্সনটাই বেছে নিয়েছেন, তবে হুমায়ূনের প্রিয় ভার্সন ছিল অন্যটি।

অথচ নাটকে বাকের ভাইর ফাঁসি নিয়ে আন্দোলন, মিছিলই হয়নি, লেখক হুমায়ূন আহমেদকে রীতিমতো পালিয়ে বেড়াতে হয়েছিল।

কাল্পনিক একটি চরিত্র নিয়ে মানুষের তীব্র আবেগ শুধু বাংলাদেশেই না, পৃথিবীতে আর কোথাও হয়েছে কিনা জানা নেই।

শুধু নাটকেই নয়, গল্প, উপন্যাস, সিনেমা যেখানেই হাত দিয়েছিলেন, সেখানেই ইতিহাস সৃষ্টি করেছেন হুমায়ূন আহমেদ।

আশ্চর্যজনক হলেও সত্যি তাঁর মৃত্যুর পর এতো বছরেও বাংলাদেশে সুখপাঠ্য লেখা আর আসেনি।

মাঝে মাঝে কিছু হুজুগ আসে, কোন এক লেখক নিয়ে ব্যাপক হৈ চৈ আসে। খুব নাকি ভালো লেখা, পড়তে পড়তে আনন্দ, বেদনায় ভেসে যায় পাঠক।

খুঁজে পেতে সেই "জনপ্রিয়" লেখকের লেখা পড়তে শুরু করলে দু'পাতা পড়তে কষ্ট হয়ে যায়।

মার্কেটিং গিমিক বা সিন্ডিকেট করে হয়ত কিছু পাঠক জড় করা যায়, কিন্তু লেখা ভালো ও মৌলিক না হলে পাঠক ধরে রাখা কষ্টকর।

তাঁর মৃত্যুর পর প্রথম প্রথম তাঁর মতো লেখা কেউ লিখলে পড়তে খারাপ লাগতোনা। মনে হতো, অন্যদের কল্পনাতেও বেঁচে আছেন তিনি।

কিন্তু সত্যি বলতে কি একসময় বিরক্ত লাগতে শুরু করলো। তার লেখার মতো বাক্য গঠন, শব্দ চয়ন, শত শত নতুন লেখকের হুমায়ূন হয়ে ওঠার কি চেষ্টা, কিন্তু কোথায় যেন কিছুটা বিশাল একটা ফাঁকি রয়ে গেছে।

কেন যেন মনে হতে থাকে, হুমায়ূনের লেখার এঁটো ভার্সন এগুলো।

হুমায়ূন আহমেদ যে ঘরে বসে লিখতেন তার পাশ দিয়ে যেতে যেতে মাঝে মাঝেই তার এক প্রতিবেশী খেয়াল করতেন, হুমায়ূন লিখতে লিখতে চোখ মুছছেন।

হুমায়ূন তাঁর লেখায় যাদের কথা বলতেন, তাদের নিয়ে ভাবতেন, তাদের জগতেই বাস করতেন দিনের পর দিন। যার কারণেই লেখার সাথে প্রতিটা চরিত্র তাঁর কাছে জীবন্ত হয়ে ধরা দিতো।

প্রতিটা শিল্প সৃষ্টির মূল প্রাণ থাকে শিল্পী নিজস্ব আবেগ, অনুভূতি, পর্যবেক্ষণ।

হুমায়ূনের লেখার অস্বাভাবিক জনপ্রিয়তার কারণেই নতুন লেখকদের মাঝে একটা মোহ তৈরি হয়েছে। যার কারণে সচেতনভাবেই সেই মোহের পেছনে ছুটেছে তারা। 

নিজস্ব ভাবনা, কল্পনা ছাড়াই তৈরী হয়েছে অসংখ্য নকল হুমায়ূন। ভালো মানের মৌলিক লেখা আসতে পারেনি।

সেদিক থেকে বলা যায়, ভালো লিখেও অসচেতনভাবেই বাংলা সাহিত্যের সবচেয়ে বড় ক্ষতিটা করে গিয়েছেন তিনি।

তবু হুমায়ূন আহমেদ থেকে যাবেন লক্ষ, কোটি পাঠকের মনে যুগের পর যুগ, এটা অস্বীকার করার উপায় নেই।
