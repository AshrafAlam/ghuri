---
title: কিছুদিন গেলেই কিছু না কিছু লিখতে ইচ্ছে করে
date: '2020-06-24'
tags: ['writing']
draft: false
---

কিছুদিন গেলেই কিছু না কিছু লিখতে ইচ্ছে করে।

কিন্তু অনেক সময়েই সেটা হয়ে ওঠেনা। কারণ, হাজার রকম ব্যস্ততা।

আর চট করে কয়েক লাইন লিখে ফেললাম, এমনও হয়না। অন্য যেকোন দরকারী কাজের মতো লেখাটাও আমার কাছে সিরিয়াস একটা ব্যাপার।

একেকটা লেখা ছোটখাটো একটা প্রডাকশনের মতো।

প্রতিদিনই কিছু না কিছু ভাবছি, দেখছি, অনুভব করছি। তার মাঝে কোন একটা বিষয় মাথায় ঘুরতে থাকে কয়েকদিন। যতো দিন যায় নানা অনুষঙ্গ যোগ হতে থাকে, কখনো কখনো থাকে বাস্তব জগতের মানুষের গল্প। একটু একটু পরিচয় হতে থাকে তাদের সাথে।

একটা সময় পুরো লেখাটা মাথায় তৈরী হয়ে যায়।

তারপর একদিন হয়ত লিখে ফেললাম ঘন্টা খানেকেই।

লেখাটা পড়তে সময় লাগে আরো কম। কিন্তু এর পেছনের প্রক্রিয়াটা দীর্ঘ।

হুমায়ূন আহমেদ একবার বলেছিলেন, লেখালেখিটা ফুল টাইম জব।

কথাটা আসলেই সত্যি।

ব্যক্তিগতভাবে আমার মনে হয় পৃথিবীর সব কাজের মধ্যে শিল্প সাহিত্য সবচাইতে বেশী মনোযোগ দাবী করে।

একঘন্টার একটি লেখার পেছনে যে প্রস্তুতি ও মানসিক শ্রম দরকার হয়, পেশাগত কাজের পুরো একদিনের সমান।

সে ক্ষেত্রে প্রতিদিনের হাজার ব্যস্ততার সাথে লেখালেখি যোগ করলে রীতিমতো খাবি খেতে হয়।

কিন্তু তবু ঘুরে ফিরে লিখতে ইচ্ছে করে।

অনেকদিন কিছু না লিখলে মনে হতে থাকে আমি কোথাও হারিয়ে গিয়েছি।

সত্যি বলতে কি আমি যতো না প্রকৌশলী, তার চাইতে বেশী একজন লেখক।

অর্থ উপার্জনের চিন্তা না থাকলে আমি ফুলটাইম একজন লেখক হতাম।

সেই কিশোর বেলায় তিন টাকার নিউজপ্রিন্টের খাতায় লেখার শুরু, সেখান থেকেই বুঝতে পারি কল্পনা বা ভাবনাকে অক্ষরে নিয়ে আসার কী আনন্দ। 

সব মানুষেরই বলার মতো কিছু গল্প থাকে। তবে অন্যদের তুলনায় লেখালেখির ক্ষেত্রে আমার কিছু আলাদা সুবিধা আছে। ছোট বেলা থেকেই গল্প, গদ্য পত্রপত্রিকায় লেখালেখি করেছি বলে বাক্যগঠন বা শব্দ নিয়ে খেলতে খুব বেশী বেগ পেতে হয়না। যদিও মানসিক পরিশ্রমের ব্যাপারটা একই থাকে।

প্রতিদিনের যা কিছু নতুন করে দেখা, যা কিছু নিয়ে ভাবা তা নিয়ে লেখাতেই যেন সময়টাকে ধরে রাখা।

এতেই যেন শ্রান্তি, এই ক্লান্তিই যেন ভারমুক্তি।
