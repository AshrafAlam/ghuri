---
title: ইলন মাস্ক
date: '2017-11-27'
tags: ['Person']
draft: false
---

এই মুহূর্তে প্রযুক্তি বিশ্বসহ সারা পৃথিবীর চোখ যার দিকে তাকিয়ে আছে, তার নাম ইলন মাস্ক।

সাউথ আফ্রিকান বংশদ্ভুত আমেরিকান এই উদ্ভাবক ও উদ্যোক্তা প্রযুক্তির প্রচলিত ধ্যান ধারণা ভেঙ্গে নিত্য নতুন সব উদ্ভাবনে ক্ষণে ক্ষণে চমকে দিচ্ছেন সবাইকে।

বিজ্ঞান ও প্রযুক্তির ইতিহাসে আইজ্যাক নিউটন বা আলবার্ট আইনষ্টাইনের পরে এতো প্রভাবশালী নাম দীর্ঘদিন শোনা যায়নি।

ইলন মাস্কের বিশেষত্ব হলো, বড় বড় জ্ঞানী বিজ্ঞানীরা যেসব ব্যপার অকল্পনীয় বলে উড়িয়ে দিয়েছেন, সেটা তিনি বাস্তবে করে প্রমাণ করে দিয়েছেন, একটি দুটি ক্ষেত্রে নয়, মোটর গাড়ি থেকে মহাকাশ যান, মাটির নীচের টানেল থেকে সৌর শক্তি পর্যন্ত বহু কিছু।

"ফার্স্ট প্রিন্সিপ্যাল" পদ্ধতিতে আমাদের জানা প্রতিটা তথ্যকে চ্যালেঞ্জ করা হয়। কোন কঠিন সমস্যাকে সমাধানের জন্য একেবারে গোড়া থেকে ভেবে নতুন করে দেখা হয়।

কিছুদিন আগ পর্যন্ত সবার ধারণা ছিল, স্বল্প ব্যয়ে উন্নত মানের ইলেক্ট্রিক গাড়ি তৈরী সম্ভব নয়। পরিবেশের জন্য ইলেকট্রিক গাড়ি ভালো হলেও, আমাদের জীবাশ্ম ভিত্তিক জ্বালানীর গাড়ির উপর নির্ভর করতে হতো। টেসলার ঝকঝকে, অসাধারণ ইলেকট্রিক দক্ষতার গাড়ি দেখে এখন না বিশ্বাস করার উপায় নেই।

মানুষের মস্তিষ্কে যান্ত্রিক বুদ্ধিমত্তা দেয়ার কাজও শুরু করেছেন ইলন।

পৃথিবীর বাইরে আমাদের বসতি সায়েন্স ফিকশনেই আটকে ছিল। কারণ একটাই প্রচলিত রকেটে মহাকাশ ভ্রমণ অসম্ভব ব্যয়বহুল। পুণঃব্যবহারযোগ্য রকেট বুস্টার বানিয়ে মহাকাশ ভ্রমণ বিমানের ভ্রমণের কাছাকাছি নিয়ে আসতে চাইছেন। ইতোমধ্যে বেশ কিছু সফলতাও পেয়েছেন।

মজার ব্যপার হলো, প্রথম প্রথম মহাকাশযান বিজ্ঞানীরা এসব শুনে হেসেই উড়িয়ে দিয়েছিলেন। বিদ্রূপ করে বলেছিলেন, এই ভদ্রলোক কি জানে না, সেটাই জানে না।

এমনটা বলার কারণও ছিল, এই সব বিজ্ঞানীরা যুগ যুগ গবেষণা করে, বিলিয়ন বিলিয়ন ডলার খরচ করে যেটা চিন্তা করতে পারেননি, কোথাকার কোন পুঁচকে এসে এসেছে বাহাদূরী দেখাতে, যার এ নিয়ে কোন ডিগ্রি পর্যন্ত নেই।

বুষ্টার রকেটের সাফল্যের পর সেই রথি মহারথিরা ঢোক গিলে মিন মিন করে বলছেন, হুম! আমরা বলিনি কিন্তু এটা অসম্ভব।

ইলন মাস্ক যেখানেই হাত দিয়েছেন, সেখানেই অলৌকিক ফল বের করে আনছেন। প্রায় প্রতিটা ক্ষেত্রেই তার পদচারণা নতুন হলেও অসম্ভবকে সম্ভব করে তুলছেন।

কিভাবে সম্ভব হলো এটা?

ইলনের উপর কয়েকদিন গবেষণা করে কয়েকটা জিনিস পেলাম।

প্রথম কথা উনি প্রচুর বই পড়েন।

তবে অতিরিক্ত বই পড়লে এক সময় নিজে চিন্তা করার ক্ষমতা কমে যায়। তাই বই পড়ার পাশাপাশি সংশ্লিষ্ট বিষয়ে যারা বিশেষজ্ঞ, তাদের সাথে গল্প জুড়ে দিয়েছেন ঘন্টার পর ঘন্টা। বিষয়টা নিয়ে ভেবেছেন গভীরভাবে। আবার ফিরে গিয়েছেন, বই আর বিশেষজ্ঞদের কাছে।

আরেকটা ব্যপার আছে।

তার মানসিক ভাবনার প্যাটার্ণ।

ইলন মাস্ক, "ফার্স্ট প্রিন্সিপ্যাল" বলে একধরণের মানসিক ভাবনার পদ্ধতি অনুসরণ করেন।

প্রচলিতভাবে মানুষ অতীতে অন্যদের করে যাওয়া কাজের উপর সবাই কাজ করেন। নতুন করে চাকা আবিষ্কারের পথে যান না। এ ক্ষেত্রে সমস্যা হলো, অতীতে অন্যদের করা কাজে কোন ভুল বা সীমাবদ্ধতা থাকলেও সেটা রেখেই আগাতে হয়।

"ফার্স্ট প্রিন্সিপ্যাল" পদ্ধতিতে আমাদের জানা প্রতিটা তথ্যকে চ্যালেঞ্জ করা হয়। কোন কঠিন সমস্যাকে সমাধানের জন্য একেবারে গোড়া থেকে ভেবে নতুন করে দেখা হয়।

তিন দিক থেকে এটা করা হয়।

প্রথমত, কোন সমস্যা ও তার সমাধান নিয়ে প্রচলিত ধারণাগুলো সম্পর্কে জানতে হবে।

তারপর এই জানা বিষয়গুলোকে ক্রমান্বয়ে মৌলিক উপাদানে ভাগ করা হয়, ধাপে ধাপে চ্যালেঞ্জ করার মাধ্যমে। ইলনের ভাষায়, কোন বিষয়ে মানুষের জ্ঞানের মাত্রাকে যদি গাছের সাথে তুলনা করা হয়, তবে পাতার কাছে যাওয়ার আগে বড় বড় ডালপালা হয়ে যেতে হয়।

সব শেষে, নতুন সমাধান একেবারে গোড়া থেকে সমাধান করার দৃষ্টিভঙ্গি থেকে শুরু করা।

একটা সহজ উদাহরণ দেয়া যাক।

ধরা যাক, কেউ একজন ওজন কমাতে পারছেন না, কারণ সপ্তাহে পাঁচ দিন একঘন্টা করে ব্যয়াম করা লাগবে।

ফার্ষ্ট প্রিন্সিপ্যাল পদ্ধতিতে আগেই প্রশ্ন করা হবে, কোথা থেকে এই তথ্য পেয়েছেন তিনি?

জবাব হয়ত আসবে, পাড়ার মাসলওয়ালা ভাই'র কাছ থেকে শুনেছেন।

ওকে, ভালো কথা। তা পাড়ার সেই ভাই'র মতো আপনার মাসল না হলেও তো চলবে?

যদি তাই হয়, আপনি আরো সহজভাবেই শুরু করতে পারেন। দিনে পনেরো মিনিট করেই না হয় শুরু করে দেখুন।

আস্তে আস্তে শরীর অভ্যস্ত হলে একদিন ঘন্টা ছাড়িয়ে নিয়মিত চর্চা করা অভ্যাস হয়ে যেতে পারে।

ফার্ষ্ট প্রিন্সিপ্যাল চিন্তা করার পদ্ধতি আর কিছুই না, শিশুর মতো সবকিছু নতুন করে দেখার, বোঝার ও করার পদ্ধতি।

ফার্ষ্ট প্রিন্সিপ্যাল স্টাইলে ইলন যেভাবে নিত্য নতুন পথে পৃথিবীকে নিয়ে যাচ্ছেন সেটার ভবিষ্যৎ কি জিজ্ঞেস করলে তিনি মুচকি হেসে বলেন, এমনও হতে পারে আমরা একটা সিমুলেশনের অংশ। কোন একটা বিশাল গেমের অংশ হয়ত আমরা সবাই।

উত্তরটার বৈজ্ঞানিক ও দার্শনিক দুই ধরণের ভিত্তিই আছে।

আর এই যুগে বড় উদ্ভাবক হতে গেলে আগে আমাদের দর্শনের চোখ থাকা চাই, সেটাই যেন শেখার আছে ইলনের আছ থেকে।