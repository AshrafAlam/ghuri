---
title: বিল গেটস
date: '2014-02-11'
tags: ['Person']
draft: false
---

মানুষের জীবনের লক্ষ্য কি? অর্থ, খ্যাতি, সাফল্য? নিজের ব্যাঙ্ক একাউন্টে কয়েক বিলিয়ন ডলার পড়ে থাকলে কি করতে পারে একজন মানুষ? একজন বিলিয়নিয়ার চাইলেই পৃথিবীর (প্রায়) যেকোন কিছু হাতের মুঠোয় নিয়ে আনতে পারেন। কি করলে মনে হবে সে পৃথিবীর সেরা সৌভাগ্যবান, যখন তার কাছে আছে পৃথিবীর অন্যতম শক্তিশালী ক্ষমতা - অর্থ?

এই প্রশ্নের একটা জবাব হয়ত পাওয়া যায় বিল গেটসকে দেখে। পৃথিবীর সেরা ধনী হয়েও তার সম্পত্তির ৯৫ ভাগ তিনি দান করার কাজ করে যাচ্ছেন। তৈরি করেছেন ৫০ সদস্যের ওপরের বিলিয়নিয়ার ক্লাব, যেখানে প্রত্যেক বিলিয়নিয়ার সদস্য দান করে দেবেন অর্ধকেরও বেশী সম্পত্তি। বিল গেটস বলেছেন তিনি সন্তানদের জন্যে তেমন কিছুই রেখে যাবেন না। কারণ তাঁর বিশ্বাস এই অর্থ তাঁর সন্তানদের জন্যে রেখে গেলে সেটা তাদের বা সমাজের কারো জন্যেই মঙ্গল বয়ে আনবে না।

মানুষকে ভালোবাসতে পারলেই পৃথিবীর সেরা ধনী হওয়া যায়, এই সত্যিটি বিল গেটস ছাড়া কয়জন শেখাতে পারে?

পৃথিবীর সেরা ধনী, বিল গেটস এ কারণেই আমার রোল মডেল, তা না। পৃথিবীর অন্যতম সেরা প্রোগ্রামার, এটা অবশ্য অন্যতম কারণ। কিন্তু সবচে' বড় কারণ, মানুষের প্রতি তাঁর ভালোবাসা।

গতকাল বিল গেটস ইন্টারনেটে মুখোমুখি হয়েছিলেন সবার, উত্তর দিয়েছেন নানা প্রশ্নের। এর মধ্যে মজার কিছু উত্তর শেয়ার করলামঃ

- তরুণ বয়েসে চেয়ারের ওপর দিয়ে লাফ দেয়ার চ্যালেঞ্জ সফল হয়েছেন। এখন সেটা পারবেন কিনা প্রশ্নের উত্তরে সততার সাথে বলেছেন, না পারবেন না। তবে ছোট আকারের চেয়ার হলে সফল হতে পারেন। - আমার একবন্ধু একবার হেঁটে একটা প্রাইভেট কারের ছাদে ওঠার চ্যালেঞ্জ ছুঁড়ে দিয়েছিল। যদিও হেরেছি, কিন্তু চেষ্টা করেছি এই হলো সান্ত্বনা। কয়েকদিন আগে একজন গ্র্যান্ড মাস্টারের সাথে বিল গেটস দাবা খেলে ৯০ সেকেন্ডের মধ্যে হেরেছিলেন। চেষ্টাটাই বড়কথা, হারি জিতি নাহি লাজ! হা হা হা!

- নিজের কোন বিলাসিতাটি মাঝে মাঝে পীড়া দেয়, প্রশ্নের জবাবে বলেছেন নিজের ব্যক্তিগত বিমান থাকা, যদিও পরে নিজের সাফাই-ও গেয়েছেন, এটি নানা জনসেবা মূলক কাজে সাহায্য করে।

- মাঝারি আয়ের মানুষদের জন্যে কোন বিনিয়োগ সেরা, তাঁর উত্তর, পড়াশোনা।

- বিল গেটস মাঝে মাঝে নিজের বাসন-কোসন পরিস্কার করেন। - সর্বনাশ। এই খবর আমার বৌয়ের কানে না গেলেই হলো!

- এ মুহূর্তে কম্পিউটার বিজ্ঞানের ছাত্র হলে কোন বিষয়টা ভালো মতো পড়তেন, এই প্রশ্নের জবাবে যা বলেছেন, তাতে মনে হচ্ছে মেশিন লার্নিং-এর ওপর গুরুত্ব দিতেন। - ঘটনাচক্রে আমি নিজেও এখন সেই ট্র্যাকেই আছি, আমার ব্যক্তিগত ধারণা আগামী দিন গুলোতে এই বিষয়টির অপার সম্ভাবনা আছে।

- বিল গেটস এখনো কোডিং করেন! - এই উত্তরটা আমার সবচাইতে পছন্দের। প্রোগ্রামারদের অনেকেই একটু সিনিয়র হলেই কোডিং ছেড়ে দেন। অন্যান্য সৃষ্টিশীল কাজের মতো এটিকে যে একবার ভালোবেসেছে, এ থেকে তার আর মুক্তি নেই। যে মুক্ত হতে পেরেছে, সে কখনোই এটা ঠিক মতো বোঝেনি।

প্রকাশঃ [১১ ফেব্রুয়ারি, ২০১৪](https://www.facebook.com/ashraful.alam/posts/10151900640720583)