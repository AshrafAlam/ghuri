---
title: পারমাণবিক শক্তিঃ শঙ্কা ও সম্ভাবনা 
date: '2020-12-23'
tags: ['Tech', 'Interesting']
draft: false
---

দ্বিতীয় বিশ্বযুদ্ধ তখন শেষের দিকে। জাপানকে চুড়ান্ত পরাজয় মেনে নিতে চাপ দিচ্ছিল আমেরিকা। 

মন্ত্রী পরিষদের বৈঠক শেষে বিদেশী সাংবাদিকরা যখন জিজ্ঞেস করল জাপানকে তাদের সিদ্ধান্তের ব্যাপারে, তখন জাপানের পক্ষ থেকে বলা হলো তারা মকুসাৎসু নীতি গ্রহণ করেছে।

জাপানী ভাষায় মকুসাৎসু শব্দের দুই রকম অর্থ হয়, এক, কোন মন্তব্য করা হবে না। দুই, না, অর্থাৎ তারা আত্মসমর্পণ করবে না।

যুদ্ধের উত্তেজনায় বিদেশী সাংবাদিকরা দ্বিতীয় অর্থটি মনে করে সেরকম করে ছাপিয়ে দিল।

আর এর ফলস্বরূপ রচিত হলো পৃথিবীর ইতিহাসের সবচাইতে কলংকজনক অধ্যায়।

দ্বিতীয় বিশ্বযুদ্ধে নিজেদের শক্তি প্রমাণের জন্য খুবই গোপন একটি আণবিক বোমার প্রকল্পের কাজ শুরু করেছে আমেরিকা বেশ আগেই। 

জার্মানীর হিটলার পারমাণবিক শক্তি প্রয়োগ করতে পারে, এই শংকা থেকেই বিজ্ঞানী আইনষ্টাইন আমেরিকার তৎকালীন প্রেসিডেন্ট রুজভেল্টকে চিঠি দেন, যার প্রেক্ষিতে প্রোজেক্ট ম্যানহাটান নামের আণবিক বোমা তৈরীর কাজ শুরু হয়। বিশাল এই কর্মযজ্ঞে হাজার হাজার মানুষ কাজ করলেও তাদের বেশীর ভাগই জানতেন না কি তৈরী করতে যাচ্ছেন তারা।

পরীক্ষামূলকভাবে আরিজোনার মরুভূমিতে একটি ছোট আকারের বোমা ফাটানো হলো, খোদ বিজ্ঞানীরাই বোকা বনে যান এর শক্তি দেখে।

জাপানের মকুসাৎসু নীতির নেগেটিভ অর্থ ধরে আমেরিকা সুযোগ পেয়ে যায় তাদের পারমাণবিক শক্তি প্রদর্শনে। 

যুদ্ধের প্রায় শেষের দিকে জাপানের হিরোশিমা আর নাগাসাকি শহরে আলাদাভাবে আণবিক বোমা হামলা চালায় আমেরিকা। 

বিমান থেকে বোমা ফেলার পর ক্ষণিকের মধ্যেই পুরো শহর ধূলিস্যাৎ হতে দেখে হতবিহ্বল হয়ে একজন পাইলট নিজের অজান্তেই বলে উঠেছিলেন, ও খোদা এ আমরা কি করলাম!

"Greatest Events of World War 2 in Color" নামে দ্বিতীয় বিশ্বযুদ্ধের ওপর অসাধারণ একটা ডকুসিরিজ পাওয়া যাবে নেটফ্লিক্সে। 

দ্বিতীয় বিশ্বযুদ্ধের পর আণবিক বোমা আর কখনো আক্রমণে ব্যবহার না করা হলেও এখনো শক্তিধর দেশগুলো এই শক্তি নিজেদের কব্জায় রেখেছে।

তবে শুধু ধ্বংসাত্মক কাজেই নয়, পারমাণবিক শক্তি কীভাবে মানব কল্যাণে ব্যবহার করা যায়, সে চেষ্টাও কম হয়নি।

তবে সেটাও যে খুব সুখকর হয়েছে এমন নয়।

পারমাণবিক শক্তি থেকে বিদ্যুৎ উৎপাদনের জন্য ইউক্রেনের চেরনোবিল অন্যতম প্রকল্প ছিল।

১৯৮৬ সালের ২৬ এপ্রিল গভীর রাতে ইউক্রেনের চেরনোবিল পারমানবিক চুল্লীর একটা অংশে বিস্ফোরণ হয়, পরীক্ষামূলক পাওয়ার আউটেজ সিমুলেট করার সময়।

নিজেদের অজ্ঞতার কারণে কর্তাব্যক্তিরা প্রথম দিকে পাত্তা না দিলেও সেখানকার বিজ্ঞানীদের সতর্কবার্তায় আস্তে আস্তে পরিস্থিতির ভয়াবহতা উপলব্ধি করতে শুরু করে সবাই।

পারমাণবিক চুল্লীর মূল অংশ বা কোর ক্ষতিগ্রস্ত হওয়ায় প্রথমদিকে সেখান থেকে নির্গত তেজস্ক্রিয়তা কমানোর জন্য বোরণ আর বালি ফেলা হচ্ছিল হেলিকপ্টার দিয়ে। কিন্তু তেজস্ক্রিয়তার ভয়াবহতা এতো বেশী ছিল যে, চুল্লির কাছাকাছি যেতেই একটি হেলিকপ্টার বিধ্বস্ত হয়ে যায়।

প্রায় সাথে সাথে আরেকজন বিজ্ঞানী বের করলেন, পারমাণবিক চুল্লির নীচে কয়েক হাজার টন পানি জমে আছে। খুব দ্রুত এই পানি না সরালে একটা পর্যায়ে ভয়ংকর বিস্ফোরণ হয়ে কয়েকশ' কিলোমিটার পর্যন্ত বিধ্বস্ত হয়ে যাবে। আর এর সাথে নির্গত তেজস্ক্রিয়তার স্বল্প ও দীর্ঘমেয়াদি মেয়াদী ক্ষতি তো আছেই।

হিসেব করে বিজ্ঞানীরা বের করলেন চুল্লীর নীচে তিনটি ভালব খুলে দিলে পাম্প করে এই পানি বের করে দিলে এই বিস্ফোরণ এড়ানো সম্ভব।

কিন্তু এই কাজটা করতে হবে ম্যানুয়ালভাবে তিনজন মানুষকে দিয়ে। তেজস্ক্রিয় পানির ভেতর দিয়ে গিয়ে এই কাজ করা মানে অবধারিতভাবে মৃত্যু।

অবিশ্বাস্য হলেও সত্যি লক্ষ মানুষের জীবন বাঁচাতে বিপদ মাথায় নিয়ে তিনজন কর্মী এগিয়ে আসেন এবং সফলভাবে ভালভগুলো অপসারণ করতে সক্ষম হন এবং ইতিহাসে জায়গা করে নেন সুপারহিরো হিসেবে।

মজার ব্যাপার হলো এই তিনজনের পরবর্তীতে স্বাভাবিকভাবেই বেঁচে থাকেন। এদের দু'জন এখনো বেঁচে আছেন।

অনেক মানুষের চেষ্টায় চুড়ান্ত বিস্ফোরণ ঠেকানো গেলেও চেরনোবিলের দুর্ঘটনায় মানুষ ও সম্পদের ক্ষতি হিসেবে এটা প্রযুক্তির ইতিহাসে সবচাইতে কালো অধ্যায় হিসেবে থেকে যায়।

চেরনোবিলের ঘটনার উপর সাম্প্রতিক সময়ে "Chernobyl" নামে অসাধারণ একটি ড্রামা সিরিজ তৈরী করেছেন জোহান রেনক। আপাতত কারিগরী দুর্ঘটনা মনে হলেও ধাপে ধাপে তিনি তুলে ধরেছেন কীভাবে উঁচু পদের মানুষদের গাফলতি ও মিথ্যার কারণে ভয়াবহ ঘটনার জন্ম হয়।

পারমাণবিক চুল্লী নিয়ে আরেকটি বড় দুর্ঘটনার জন্ম হয় ২০১১ সালে জাপানের ফুকোশিমায়।

ফুকোশিমার চুল্লির নীচের পাওয়ার জেনারেটরের কাজ ছিল পানির মাধ্যমে চুল্লী থেকে নির্গত তাপ শীতল করা। হঠাৎ আসা সুনামীর আঘাতে সাগরের তলদেশের সমান্তরালে রাখা সেই জেনারেটর নষ্ট হয়ে গেলে খুব অল্প সময়ের মধ্যেই চুল্লীর তাপমাত্রা নিয়ন্ত্রণের বাইরে গিয়ে বিস্ফোরণ ঘটায়।

যথেষ্ট সতর্কতার কারণে শেষ পর্যন্ত ফুকোশিমার দুর্ঘটনায় চেরনোবিলের মতো বড় আকারের ক্ষতি না হলেও পারমাণবিক চুল্লী নিয়ে মানুষের আতংক আরো বাড়িয়ে দেয়।

পারমাণবিক শক্তির নিরাপদ ব্যবহার নিয়ে মাইক্রোসফটের সহ-প্রতিষ্ঠাতা বিল গেটস বেশ কিছুদিন ধরেই কাজ করছেন। এক্ষেত্রে বিশেষজ্ঞ কয়েকজন বিজ্ঞানী নিয়ে টেরাপাওয়ার নামে একটি স্টার্টাপ প্রতিষ্ঠা করেছেন।

নিউট্রনকে দিয়ে এটমকে তীব্রবেগে আঘাত করা গেলে চেইন রিএকশন সংঘটিত হয়, যার ফলশ্রুতিতে তৈরি হয় উচ্চমাত্রার তাপমাত্রা ও বাষ্প। এই বাষ্পকে টারবাইনের মাধ্যমে বিদ্যুৎ তৈরীর কাজটিই করে পারমানবিক চুল্লী।

স্বাভাবিকভাবেই চুল্লীর অতিউচ্চ তাপমাত্রা নিয়ন্ত্রণের দরকার হয়।

প্রচলিত পাওয়ার প্ল্যান্টের ডিজাইনের সমস্যা ছিল, তাপমাত্রা নিয়ন্ত্রণের জন্য পানি ব্যবহার করা হতো, যেটা করা হতো ডিজেল জেনারেটরের মাধ্যমে। যার ফলে কোন কারণে যদি জেনারেটর নষ্ট হয়ে যায় (ফুকোশিমার ক্ষেত্রে যা হয়েছিল), তাহলে তাপমাত্রা নিয়ন্ত্রণের বাইরে চলে গিয়ে বিস্ফোরণ ঘটায়।

বিল গেটসের প্রকল্পে তাপমাত্রা নিয়ন্ত্রণের জন্য পানির বদলে ব্যবহার করা হয়েছে তরল ধাতব, যেটার ফুটনাংক পানির চাইতেও অনেক বেশী। যার কারণে বাইরের কোন শক্তি ছাড়াই এক্ষেত্রে দরকার মতো নিরাপদভাবে চুল্লী বন্ধ করা সম্ভব।

বিল গেটসকে নিয়ে তৈরী "Inside Bill's Brain" ডকুমেন্টারিতে এ সম্পর্কে আরো অনেক কিছু জানা যাবে।

পারমাণবিক শক্তির নিরাপদ ব্যবহার কার্যকর হতে এখনো আরো সময় লাগবে। 

বর্তমান সভ্যতায় শক্তির উৎস হিসেবে এখনো জীবাস্মভিত্তিক জ্বলানী বড় একটা স্থান দখল করে যাচ্ছে। কিন্তু কার্বন নির্গমনকারী এই জ্বালানী পরিবেশের জন্য যেমন ক্ষতিকর, তেমনি ব্যয়বহুলও।

তবে নিরাপদ পারমাণবিক শক্তি উৎপাদনে সফল হতে পারলে আমাদের দৈনন্দিন জীবন কাজ কর্মে অনেক গতি আসবে সন্দেহ নেই।

তখন হয়ত একবার চার্জ দিয়েই বাকী জীবন মোবাইল ফোন বা গাড়ি চালানো যাবে নিশ্চিন্তে।
