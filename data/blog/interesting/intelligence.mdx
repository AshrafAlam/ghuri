---
title: বুদ্ধিমত্তা
date: '2020-06-09'
tags: ['Interesting']
draft: false
---

টেলিফোন একচেঞ্জে একবার কেউ একজন ফোন করে বিজ্ঞানী আইনষ্টাইনের বাসার ঠিকানা জিজ্ঞেস করলেন।

একচেঞ্জ থেকে জানানো হলো, যে কাউকে অন্যদের ঠিকানা দেওয়ার নিয়ম নেই।

অপর প্রান্তের ব্যক্তিটি একটু বিব্রত গলায় বললেন, আসলে আমিই আইনষ্টাইন। নিজের বাসার ঠিকানাটা ভুলে গেছি।

মনভুলো আইনষ্টাইনের এইরকম অনেক মজার মজার গল্প আছে।

খুব প্রতিভাবান মানুষেরা একটু মনভুলো হবেন, এটাই যেন স্বাভাবিক। তবে এর পেছনে কারণটি হলো, কোন একটি বিষয় নিয়ে ক্ষুরধার মনোযোগের কারণে আশপাশের সবকিছু থেকে বিচ্ছিন্ন হয়ে যাওয়া।

বুদ্ধি আসলে কি এটা নিয়ে মানুষের জিজ্ঞাসা সভ্যতার প্রথম থেকে। 

বুদ্ধিমান মানুষেরা কেমন, কীভাবে ভাবেন এটা নিয়েও কৌতুহলের অন্ত নেই।

কোন জটিল সমস্যা সমাধানের জন্য আমাদের বুদ্ধি খাটানোর দরকার হয়।

সেই আদিকালে খাবার কিভাবে সংগ্রহ করতে হয়, এই জৈবিক সমস্যা সমাধান থেকেই মানুষ তার বুদ্ধিমত্তার সাক্ষর দিতে থাকে।

ধীরে ধীরে মানুষ পূর্বপুরুষদের বুদ্ধি থেকে ধার নিয়ে তার ওপর নিজের বুদ্ধি যোগ করে আরো আরো উন্নত হতে থাকে।

বুদ্ধিমত্তা আসলে কি?

সংক্ষেপে বলতে গেলে বলতে হয়, বুদ্ধি আসলে কোন কিছুর সাথে কোন কিছুর রিলেট করার ক্ষমতা। 

এই বনে বাঘ আছে, এটা জানা অভিজ্ঞতা (নিজের বা অন্যের)। কিন্তু এই পথে গেলে বাঘের সাথে হরিণের দেখাও মিলবে এটা বুদ্ধি।

রিলেট করার এই ক্ষমতার কিছুটা মাপ পাওয়া যায় আইকিউ পরীক্ষার মাধ্যমে।

আইকিউ স্কোর ৯০ থেকে ১০৯ সাধারণ বুদ্ধিমত্তা ধরা হয়। 

১৩০ এর ওপর হলেই ধরা হয় উঁচু মাত্রার বুদ্ধিমান।

মেনসা বলে ব্রিটেনে উচ্চ আইকিউধারীদের একটা সংস্থা আছে, যেখানে পরীক্ষা দিয়ে আইকিউ স্কোর ১৩০ বা তার ওপর হলে তবেই এর সদস্য হওয়া যাবে।

স্টিফেন হকিন্স, আইনষ্টাইন, বিল গেটস, পল এলান সবার আইকিউ ১৬০ ধরা হয়।

এদের সবাই আইকিউ টেষ্ট দিতে বসে গিয়েছেন এমন নয়। একেকজনের ক্ষেত্রে একেকভাবে এই মাত্রাটি ধারণা করা হয়েছে।

যেমন তরুণ বিল গেটস স্যাট পরীক্ষায় ১৬০০তে ১৫৯০ পেয়েছিলেন, পল এলান বিল গেটসকে টপকে পুরো ১৬০০ পেয়েই পারফেক্ট স্কোর করেছিলেন, যা থেকে তাদের আইকিউ স্কোর সম্পর্কে ধারণা পাওয়া যায়।

১৯৯৫ সালের আগের স্যাট পরীক্ষার স্কোর থেকে আইকিউ নিরূপণ করার এমন চল ছিল।

বিল গেটস বা আইনষ্টাইনের চাইতেও বেশী আইকিউধারীর মানুষও নিতান্ত কম নয়।

জ্যাকব বার্ণেট নামে ১৭০ আইকিউর এক ব্যক্তির ছোট বেলা থেকে অটিজমের লক্ষণ দেখা দিলেও পরবর্তীতে মাত্র এক বছরেরও কম সময়ে ক্লাস সিক্স থেকে টুয়েলভ এর পড়াশোনা শেষ করে ফেলে। কলেজে যখন সে পড়াশোনা শুরু করে তার বয়স ছিল মাত্র ১০।

আইরিশ শিশু আইনান কাওলের আইকিউ চমকে ওঠার মতো, ২৬৩! মাত্র আট বছর বয়েসে সিঙ্গাপুর পলিটেকনিকের তৃতীয় বর্ষের রসায়ন কোর্স নিতে থাকে সে। ন' বছর বয়েসেই পাইয়ের ৫১৮ দশমিকের ঘর পর্যন্ত বলতে পারতো সে অনায়াসে। ইদানীং আবার বিনোদনের জগতেও তার আগ্রহ দেখা যাচ্ছে।

খুব বেশী সফল হতে গেলে অনেক বেশী আইকিউ লাগবে এমন নয়। 

ওয়ারেন বাফেটের মতে বিলনিয়ার হতে গেলে তার বন্ধু বিল গেটসের মতো ১৬০ না হলেও চলবে। মোটামুটি ১৩০ এর ঘরে আইকিউ থাকলেই কেউ আরো বেশী আইকিউর লোকজনকে কাজে লাগিয়ে সফল হয়ে যেতে পারে।

আইকিউ পরীক্ষা মূলত শিশুদের পড়াশুনা করানোর ধরণ বের করার জন্য করা হলেও পরবর্তীতে বুদ্ধিমত্তা নিরূপণের ক্ষেত্রে জনপ্রিয় হয়ে ওঠে।

কৌতুহল বশে আমি নিজেও একাধিক আইকিউ পরীক্ষায় বসেছি। স্কোরও খারাপ আসেনি।

তবে আইকিউ পরীক্ষা দিয়ে বুদ্ধিমত্তার কিছুটা ধারণা পাওয়া গেলেও আমার কাছে বুদ্ধিমান মানুষ নির্ধারণ করার নির্ভুল উপায় মনে হয়নি।

প্রথম কথা, একই সমস্যা একেকজন একেকভাবে সমাধান করেন। এটা নির্ভর করে যার যার কল্পনা, অভিজ্ঞতা ইত্যাদির ওপর।

আইকিউ পরীক্ষায় বিশেষ ধরণের যে সমস্যাগুলো দেয়া হয়, সেধরণের সমস্যার সাথে কেউ আগে থেকে পরিচিত বা অভ্যস্ত থাকলে সহজেই বেশী স্কোর করতে পারবে।

সমস্যাটি সম্পূর্ণ নতুন হলে শুধু বিশ্লেষণের ক্ষমতাই নয়, সমাধাণের জন্য ভালো স্মৃতিশক্তিও ভূমিকা রাখে।

ইউনিভার্সিটিতে কায়কোবাদ স্যারের বিখ্যাত একটা সমস্যা সমাধান করতে বসেছিলাম। বিখ্যাত বলার কারণ, এই সমস্যাটি নাকি তাঁর ছাত্রদের মধ্যে হাতে গোনা দু'চারজন সমাধান করতে পেরেছে।

সমস্যাটি হলো, বারোটি একইরকম দেখতে মার্বেলের মধ্যে একটি অসমান। একটি দাঁড়িপাল্লা দিয়ে মাত্র তিনবার মেপে বলতে হবে কোন মার্বেলটি অসমান।

সমস্যাটি শেষ পর্যন্ত সমাধান করতে পারলেও বেশ সময় লেগেছিল। তখন মনে হচ্ছিল আরো ভালো স্মৃতিশক্তি থাকলে হয়ত তাড়াতাড়ি সমাধান করতে পারতাম।

খুব ভালো স্মৃতিশক্তি না থাকলেও 'প্রসেস অব এলিমিনেশন' পদ্ধতিতে একটু একটু করে সমাধানের দিকে এগোনো যায়। এক্ষেত্রে বিশ্লেষণের ক্ষমতা বা দক্ষতা না থাকলে সমাধান হয়ত দেখা নাও দিতে পারে।

অনেকের ধারণা প্রতিভা জন্মগত। কথাটা সত্যি হলেও একজন বুদ্ধিমান কীভাবে তার প্রতিভার প্রয়োগ করবেন তা নির্ভর করে তার পরিবেশ বা পরিস্থিতির ওপর।

আইনষ্টাইনের মতো প্রতিভা নিয়ে পৃথিবীতে তার আগে ও পরে হয়ত অনেকেই জন্ম নিয়েছেন, তবে পেটেন্ট অফিসের কেরাণী থেকেও কোন না কোনভাবে তার বুদ্ধি প্রয়োগের পরিবেশ পেয়েছেন।

পরিবেশ ছাড়াও চর্চার মাধ্যমে বিশ্লেষণ ও স্মৃতিশক্তির ক্ষমতা দু'টোই বাড়ানো যায়।

খুব বুদ্ধিমান মানুষদের নিয়ে সবার খুব কৌতুহল থাকলেও মুদ্রার ওপিঠও আছে।

খুব উঁচু মাত্রায় বুদ্ধিমত্তা থাকা যে খুব সুখের ব্যপার তাও না। গবেষণায় দেখা গেছে এদের বেশীরভাগই নানারকম মানসিক সমস্যায় থাকেন। কারণটা হলো সাধারণ চোখে যে সমস্যা ধরা পড়বে না, একজন বুদ্ধিমান মানুষ তার গভীরে দেখতে পারেন।

রাস্তা ফাঁকা দেখলে সাধারণ মানুষ হয়ত দৌড়ে পার হয়ে যাবে, কিন্তু বুদ্ধিমান মানুষ চিন্তিত হয়ে যাবে গাড়ি তাকে মেরে দিতে পারে।

এতে একটা ভালো দিক আছে, বুদ্ধিমান মানুষেরা এই চিন্তা থেকেই কোন না কোন সমাধান বের করে ফেলেন (ওপরের উদাহরণে, ট্রাফিক সিগন্যাল উদ্ভাবন)। মানব সভ্যতার এতোসব আবিষ্কার ও উদ্ভাবনের পেছনে বুদ্ধিমানদের চিন্তার ফসল থাকলেও এর কারণে তারা নিজেরা ভুগেছেন নানা ব্যক্তিগত সমস্যায়।

এছাড়া বুদ্ধি প্রয়োগের সাথে সমাধানকারীর আবেগ ও অনুভূতি ও পারিপার্শ্বিক অবস্থার ওপরও অনেককিছু নির্ভর করে।

পরিস্থিতি বা আবেগের কারণে অনেক বুদ্ধিমান মানুষকেও বোকার মতো আচরণ করতে দেখি।

নাথান লিওপোল্ডের আইকিউ স্কোর ছিল ২০০। মাত্র ১৮ বছর বয়েসেই নয়টি ভাষায় অনর্গল কথা বলতে পারতেন। নাথান নিজেও জানতেন তার এই বুদ্ধিমত্তার কথা। সেই অতি আত্মবিশ্বাস থেকেই ১৯ বছর বয়েসে পার্ফেক্ট খুন করার ইচ্ছা জাগল, এবং শেষ পর্যন্ত তার কাজিনকে নিয়ে কাজটা করেনও। তবে শেষ রক্ষা হয়নি, ৩৩ বছর জেলের ঘানি টানতে হয়েছিল।

জার্মানীর হিটলার পারমাণবিক শক্তি প্রয়োগ করতে পারে, এই শংকা থেকেই বিজ্ঞানী আইনষ্টাইন আমেরিকার তৎকালীন প্রেসিডেন্ট রুজভেল্টকে চিঠি দেন, যার প্রেক্ষিতে প্রোজেক্ট ম্যানহাটান নামের আণবিক বোমা তৈরীর কাজ শুরু হয়।

দ্বিতীয় বিশ্বযুদ্ধে হিরোশিমা নাগাসাকির পারমাণবিক বোমা তৈরির পেছনের এই ভূমিকার কারণে পরে এ নিয়ে দীর্ঘদিন অনুতাপের ভেতর কাটিয়েছেন তিনি।

পৃথিবীর সর্বকালের সেরা বুদ্ধিমান মানুষটি শেষ পর্যন্ত এই শিক্ষা পেয়েছিলেন, খুব বুদ্ধিমান মানুষের চাইতেও সুন্দর পৃথিবীর জন্য বেশী প্রয়োজন মানবিক গুনসম্পন্ন মানুষ।
