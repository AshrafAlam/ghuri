---
title: ঝাল!
date: '2019-06-08'
tags: ['Interesting']
---

সিঙ্গাপুরে একটা রেস্টুরেন্ট আছে, যেটিতে আপনি ইচ্ছা মতো ঝাল খেয়ে আসতে পারেন।

খাবার অর্ডার করার সময় এক থেকে দশের ভেতর ঝালের স্কেল বলে দেবেন। তবে ছোট একটা শর্ত আছে, ঝালের মাত্রা যদি ছয়ের উপর হয়, আপনাকে লিখিত দিতে হবে, "এই ঝাল খেয়ে কিছু হলে কর্তৃপক্ষ দায়ী থাকিবে না!"

ঝালের প্রতি প্রবল আকর্ষণ আছে আমার। সেই রেষ্টুরেন্টটিতে যাবার এখনো সাহস না হলেও কোরিয়ান একটা রেস্টুরেন্টে গিয়েছিলাম যেখানে বিভিন্ন মাত্রার ঝালের ডিশ সার্ভ করা হয়। সেখানে সবচাইতে ঝালযুক্ত আইটেমের নাম ছিল, "সুইসাইড চিকেন"। 

এটা অর্ডার করতেই আমার সাথেরজনেরা মুচকি হাসি দিল আমার দিকে তাকিয়ে।

সুইসাইড চিকেন ঝাল বটে, তবে আমাদের দেশী নাগা বা বোম্বাই মরিচের ঝালের কাছে নস্যি। কপাকপ চিকেনগুলো সাবাড় করার পর সাথের মানুষেরা বিস্মিত দৃষ্টিতে তাকিয়ে থাকল।

এর মাঝে এক নার্সারিতে খুব ঝালওয়ালা মরিচ গাছের সন্ধান পেল আমার স্ত্রী ও ভাবীরা। দেখতে খুব ছোট, কিন্তু দেশী কাঁচা মরিচের তুলনায় অনেক ঝাল। আমরা নিশ্চিন্ত হলাম, এবার ঝাল মরিচের অভাব হবে না। খাবার আগে গাছ থেকে মরিচ তুলে নিচ্ছি। আহা কি সুখ।

তবে সব মরিচ তোলার পরে দেখি নতুন মরিচ আর ধরছে না।

বন্ধুবান্ধবের মাঝে আমার এই ঝাল খাবার আগ্রহের কথা অনেকের জানা। সিঙ্গাপুরে আমাদের রিনা ভাবির বাসায় আমি গেলেই খুব আগ্রহ নিয়ে মরিচ ভর্তা বানান।

দেশ থেকে কেউ আসলে আর কিছু না হোক, বোম্বাই মরিচ আনান। মাঝে মাঝে আমাদেরও ভাগ দেন।

সেই মরিচ পেয়ে খুব যত্ন করে রেখে রেখে খাই। 

খাবারের সাথে বোম্বাই মরিচ নিলে সবাই দুই একটা কামড় দিয়ে থেমে যায়, আর আগাতে পারে না। আমি মোটামুটি পুরো একটা শেষ করে নিস্পৃহ থেকে সবার বিস্মিত দৃষ্টি উপভোগ করি (তবে ভেতরের জ্বালা পোড়া টের পেতে থাকি ঠিকই)।
 
আমাদের দেশে যেটিকে বোম্বাই মরিচ বলে, সারা বিশ্বে এটাকে নাগা চিলি বলে। ভারত ও বাংলাদেশে পাওয়া যায় এই মরিচটি।

মরিচের ঝাল মাপা হয় স্কভিল ইউনিটে। আমাদের দেশী সাধারণ কাঁচা মরিচের স্কভিল স্কেল ২০ হাজারের মতো, সেখানে নাগা মরিচের স্কভিল স্কোর দশ লাখ। 

এর কাছাকাছি গোত্রের আরেকটি মরিচ হলো, ভূত জোলাকিয়া বা গোষ্ট পিপার। তবে ২০০৭ সালে গিনেজ বুকে নাম ওঠানো এই ভূত মরিচকে ২০১১ সালে ছাড়িয়েছে নাগা মরিচের আরেক গোত্র নাগা ভাইপার, যেটার স্কভিল স্কেল পনেরো লাখের মতো (নাগা মরিচ থেকেও দেড়গুন বেশী)। 

অপেক্ষায় আছি কবে এই নাগা ভাইপারের দেখা পাবো!

বিশ্বে অন্যান্যদের তুলনায় আমরা এশিয়ানরা ঝাল খেতে পছন্দ করি, তবে বাংলাদেশীরা মনে হয় এক কাঠি সরেস। সিঙ্গাপুরে বাংলাদেশী রেস্টুরেন্টগুলোতে খাবারের ঝাল চেখে ত্রাহি মধুসূদন অবস্থা হয়েছিল আমার এক বিদেশী সহকর্মীর।

ওর অবস্থা দেখে আমার সেই গল্পটির কথা মনে পড়ে গেল।

কোন এক বিদেশী বাংলাদেশীর বাসায় দাওয়াত খেতে গিয়ে ব্যাপক ঝাল খেয়ে বাথরুম ঘুরে এসে বলছিল, এবার বুঝতে পারছি শুধু টিস্যু পেপারে কেন তোমাদের হয় না!

[পূর্ব প্রকাশ](https://www.facebook.com/ashraful.alam/posts/10155972491700583)