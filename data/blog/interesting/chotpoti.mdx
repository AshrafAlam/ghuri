---
title: চটপটি ইন্টারন্যাশনাল
date: '2020-07-03'
tags: ['Interesting']
draft: false
---

চটপটি যে একেবারেই বাংলাদেশী খাবার এই মহান তথ্য আবিষ্কার করেছি সিঙ্গাপুরে গিয়ে।

পৃথিবীর অন্য যেকোন শহরের তুলনায় খাবার দাবারের আরাম সিঙ্গাপুরে সবচাইতে বেশী। অথেনটিক চাইনীজ থেকে মালয়, নর্থ থেকে সাউথ ইন্ডিয়ান, মেক্সিকান থেকে আমেরিকান সব দেশী খাবারই পাওয়া যায়।

কিন্তু তবুও সিঙ্গাপুরে সাড়ে সাত বছরের প্রবাস জীবনে কোন রেষ্টুরেন্টে চটপটি বা ফুচকার হদিস করতে পারিনি। 

আমাদের খাবার স্বাদের সাথে ইন্ডিয়ান খাবারের অনেক মিল আছে, তাও চটপটি বলে ওদের কিছু নেই। চানা চাট বলে কিছু একটা আছে, তবে সেটাকে আর যাই হোক, আমাদের চটপটির পর্যায়ে ফেলা যায় না। কলকাতার কথা আলাদা। চটপটি বিষয়ক ব্যাখ্যা দেওয়ার পর এক কলকাতার বন্ধু উত্তর দিল, ও আচ্ছা, ঘুগনির কথা বলছ?

ঘুগনি বলে আমাদেরও একধরণের খাবার আছে, তবে সেটাকে চটপটির 'ভুনা' ভার্সন বলা যায়।

অল ইন্ডিয়ায় পানি পুরি বলে একটা জিনিস আছে, যেটাকে আমাদের ফুচকার কাছাকাছি বলা যায়। সিঙ্গাপুরে ইন্ডিয়ান রেস্টুরেন্টে ট্রাই করেছি, তবে দেশী ফুচকার তুলনায় একেবারে নিরীহ টাইপ বলা যায়। ফুচকা খেয়ে চোখ মুখে ঝাল টের না পেলে সেটা যেন খাঁচার বাঘ, দেখে বা চেখেও মজা নেই।

সিঙ্গাপুরে চটপটি নিয়ে আমার এই আফসোস দেখে আমার স্ত্রী মোস্তফা মার্ট থেকে চটপটির ডাল কিনে নিয়ে আসতে বলল। আমি মহাউৎসাহে সেই 'ডাবলি' ডাল কিনে বাসায় আনার পর জানলাম, এটা সবুজ ডাল, এই বস্তু দিয়ে চটপটি হবে না।

দেশে গিয়ে রাস্তার পাশের মামার দোকানে ফুচকা ট্রাই করেছি, ঝালের তীব্রতা বাড়ানোর জন্য ইদানীং বোম্বাই মরিচও যোগ দেয়া হচ্ছে। এক প্লেট চটপটি সেরে পুরো একটা ফুচকা মুখে পুরে দিয়ে চোখ বন্ধ করে আস্তে আস্তে চিবোতে থাকি। ভাবতে থাকি, ফুচকাতেও বোম্বাই মরিচ দেয়া হচ্ছে, বলতেই হবে দেশ এগিয়ে যাচ্ছে।

লন্ডনে এসে অথেনটিক চটপটির দোকানের সন্ধান পাওয়া গেল। আপটন পার্কে ছোট একটা বাংলা খাবারের দোকান আছে। বাংলাদেশী একজন ভদ্রমহিলা দোকানটি চালান, সবাই ভাবী বলে ডাকেন। ব্যবহার খুব ভালো। তাকে যখন বলা হয় শুধু তার দোকানের চটপটি ফুচকা খাবারের জন্যই এতোদূর এসেছি, সেটা শুনে খুব যত্ন করে বসিয়ে ফুচকা চটপটি সার্ভ করেন।

বাসাতেও মাঝে মাঝে চটপটি ফুচকা বানানো হয় এবং এ উপলক্ষ্যে ছোটখাটো বাঙ্গালী পার্টিও হয়ে যায়।

সেদিন আমার অস্ট্রেলিয়ান বসকে কথায় কথায় বলেই ফেললাম এটা আমাদের দেশী ইউনিক খাবার। একদিন তোমার জন্য নিয়ে আসবো।

আমার বস আনন্দিত হয়ে অপেক্ষা করছে।

যদিও আমি কিঞ্চিত চিন্তিতবোধ করছি।

দেশে থাকার সময় আমার এক আমেরিকান বস অফিসে আমাদের চটপটি খাওয়া দেখে জিজ্ঞেস করলো সে একটু ট্রাই করতে পারে কিনা।

আমরা খানিকটা দিলে সে 'ইয়াম্মি স্পাইসি ইয়াম্মি' বলে একাই বাকীটা সাবাড় করে দিল।

সমস্যা হলো এরপরে তিনদিন তার আর খবর পাওয়া যায়নি।

লন্ডনের বসকে চটপটি খাওয়ানোর আশা দেখিয়ে বিপদে পড়লাম। 

ইতিহাসের নাকি পুনরাবৃত্তি হয়!