---
title: test
date: '2021-07-16'
tags: ['Tech', 'Interesting']
draft: false
---

আজকের দিনের নিত্য নতুন বৈজ্ঞানিক আবিষ্কারের একটা বড় অংশেরই অনুপ্রেরণা এসেছে সায়েন্স ফিকশনের গল্প থেকে। 

সেই ১৯৪৫ সালে বৈজ্ঞানিক কল্পকাহিনী লেখক আর্থার সি ক্লার্ক  প্রথম এনেছিলেন স্যাটেলাইটের ধারণার কথা।

আধুনিক যুগের বুদ্ধিমান রোবট থেকে শুরু করে মহাকাশ বেড়ানো স্পেস শ্যাটল, স্পেস স্টেশন বহু আগেই মানুষের কল্পনায় এসেছে সায়েন্স ফিকশনের হাত ধরে।

সায়েন্স ফিকশনের গল্পগুলোতে প্রায়ই মজার একটি প্রযুক্তির কথা আসে, আর তা হলো টেলিপোর্টেশন। 

স্টার ট্র‍্যাকের টিভি সিরিয়ালে এরকম একটা দৃশ্য কমন ছিল, স্টার শীপের ক্যাপ্টেন ছোট শাওয়ার রুমের মতো স্বচ্ছ কাঁচের টিউবে ঢোকেন। এরপর তিনি "বীম মি আপ" বলতেই কাঁচের ঘর হালকা ঘোঁয়ায় ঢেকে গেলো। তারপর সেকেন্ডের মধ্যেই গ্রহ গ্রহান্তরের অন্য প্রান্তে পৌঁছে গেলেন ক্যাপ্টেন।

হুমায়ূন আহমেদের সায়েন্স ফিকশনেও আমরা হাইপার ডাইভের নাম শুনেছি।

সাধারণত কোন বস্তুকে এক জায়গা থেকে অন্য জায়গায় স্থানান্তর করতে সাধারণ যে নিয়ম পালন করা হয়, টেলিপোর্টেশন কাজ করে সেই হিসাবের বাইরে গিয়ে।

এক্ষেত্রে যাত্রার শুরুতেই বস্তুকে বিশেষ একটা অবস্থায় নিয়ে যেতে হবে। আর গন্তব্যে পৌঁছানোর পর আবার আগের অবস্থায় নিয়ে আসা যায়।

অনেকটা লেগো দিয়ে তৈরি একটা খেলনা ভেঙ্গে অপর গন্তব্যে নিয়ে আবার জোড়া লাগানোর মতো। সাধারণ নিয়মে এমনটা কঠিন নয়। বাসা বদলের সময় হরহামেশাই এমন করছি আমরা। 

তবে টেলিপোর্টেশনের ক্ষেত্রে স্বাভাবিক বস্তুর মতো টুকরোগুলোকে বয়ে অন্য প্রান্তে না নিয়েও এমন স্থানান্তর করার কথা বলা হচ্ছে।

বাস্তবিক পক্ষে এমন কিছু প্রয়োগ কি আসলেই সম্ভব?

এখনকার দিনে থ্রি ডি প্রিন্টিং প্রযুক্তির মাধ্যমে যে কোন বস্তুর হুবহু প্রতিকৃতি তৈরী করা সম্ভব। কিন্তু সেটাকে টেলিপোর্টেশন বলা যায় না, কারণ শেষ পর্যন্ত এখানে আসলে তৈরি হয় যান্ত্রিক ইন্সট্রাকশন থেকে। 

ভিডিও কলের কথা বাদই দিলাম, এখন পৃথিবীর যেকোন প্রান্তে হলোগ্রাফিক ভিডিও কনফারেন্স করা সম্ভব, যেখানে আপনি দেখতে পারবেন দূর দেশে থাকা আপনার বন্ধু আপনার সামনে দাঁড়িয়ে কথা বলছে।

এটাও টেলিপোর্টেশনের সংজ্ঞায় ফেলা যায় না। কারণ, শেষ পর্যন্ত এখানেও বস্তুর ত্রিমাত্রিক অবয়বের ছবি পাঠানো হচ্ছে, বস্তু নিজে কিন্তু ভ্রমণ করছে না।

টেলিপোর্টেশন আসলেই সম্ভব কিনা এটা বুঝতে হলে সহজ একটা উদাহরণ দেয়া যাক, যেটিকে চাইলে গরীবের টেলিপোর্টেশনও বলতে পারেন।

ধরা যাক, আপনার কাছে দু'টো বাক্স আছে, আর প্রতিটিতে আছে একটি করে বল। বলগুলোর একটার রঙ কালো, একটার রং লাল। বাক্সগুলো খোলার আগে কেউ জানেনা কোন বাক্সতে কোন রঙের বল আছে।

তো একটা বাক্স পৃথিবীতে রাখা হলো, আরেকটি বাক্স পাঠিয়ে দেয়া হলো মঙ্গল গ্রহে। ঘড়ির একটি নির্দিষ্ট সময়ে দু'গ্রহের মানুষই যার যার বাক্স খুললেন।

তারপর কি হলো?

পৃথিবী বা মঙ্গল গ্রহের মানুষ শুধু নিজের বাক্সের বলের রঙই জানতে পারলন না, সাথে সাথে এটাও জানতে পারলেন অন্য গ্রহের মানুষ কি রঙের বল দেখতে পাচ্ছে।

সাধারণত আমরা ধরি সর্বোচ্চ গতিতে তথ্য প্রেরণ করা যায় আলোর গতিতে, যেটার জন্য অপটিক্যাল ফাইবারের কেবল ব্যবহার করা হয়।

মজার ব্যাপার হলো, দুই বাক্সে বলের রঙের ক্ষেত্রেও একধরণের তথ্য প্রেরণ করা হচ্ছে, তবে এখানে ধরে নেয়া যায় তথ্যের গতি অসীম হতে পারে, কারণ তথ্য প্রেরণের গতি কে কোথায় আছে তার ওপর নির্ভর করেনা।

সায়েন্স ফিকশনের অনেক প্রযুক্তি বাস্তবে পরিণত হলেও টেলিপোর্টেশন আদৌ প্রয়োগ করা সম্ভব হবে কিনা এ নিয়ে অনেক সন্দেহ ছিল।

সাম্প্রতিক সময়ে কোয়ান্টাম বিজ্ঞানের অগ্রগতির কারণে বিজ্ঞানীরা এ বিষয়ে আশার আলো দেখতে পাচ্ছেন।

কোয়ান্টাম ফিজিক্স বিজ্ঞানের সবচাইতে জটিল ও রহস্যময় শাখাগুলোর একটি। 

কোয়ান্টাম ফিজিক্সের থিওরি অনুসারে একটি বস্তু একই সাথে একাধিক অবস্থায় থাকতে পারে, যতোক্ষণ পর্যন্ত না বস্তুটির অবস্থা নিরূপণ করা হচ্ছে।

ইলেকট্রন বা ফোটন কণার এমন বৈশিষ্ট্যের পুরো ব্যখ্যা দিতে পারেননি বিজ্ঞানীরা।

একই সাথে একটি বস্তু বা কণা আরেকটি বস্তুর সাথে গাণিতিকভাবে সংযুক্ত থাকতে পারে, যাকে বলা হয় কোয়ান্টাম ইন্ট্যাঙ্গেলমেন্ট। এক্ষেত্রে একটি বস্তুর অবস্থা দেখে অপর প্রান্তে আরেকটি বস্তুর অবস্থা নিরূপণ করা সম্ভব, অনেকটা ওপরের পুওর ম্যান টেলিপোর্টেশনের মতো।

আধুনিক প্রযুক্তি দিয়ে একটি বিশেষ স্ক্যানারের মাধ্যমে অণুর অবস্থা ধারণ করে অন্যপ্রান্তে একই রকম অবস্থা তৈরী করা যায়। একই সাথে পুরো প্রক্রিয়ায় নিশ্চিত করা যায় সংশ্লিষ্ট অণুর একটি ইন্সট্যান্স বজায় রাখা হচ্ছে, যাকে কোয়ান্টামের ভাষায় বলে, নো ক্লোনিং থিওরাম। অর্থাৎ সায়েন্স ফিকশনের টেলিট্রান্সপোর্টের মতো।

কোয়ান্টাম প্রযুক্তি ব্যবহার কিছু সাম্প্রতিক সময়ে প্রায় ১০০ কিলোমিটার পর্যন্ত তথ্য টেলিপোর্টেশনের মাধ্যমে স্থানান্তর করতে সক্ষম হয়েছেন।

কল্পনার টেলিট্রান্সপোর্টে আমরা বিশ্বব্রম্মান্ড ভ্রমণ করতে পারবো কিনা এখনো বলা সম্ভব না, তবে সাম্প্রতিক আবিষ্কারে আগামীতে তথ্য আদান প্রদাণে বড় ধরণের পরিবর্তনের সূচনা হতে যাচ্ছে সেটা বলা যায়।