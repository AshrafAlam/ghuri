---
title: জিনোম প্রযুক্তির বিস্ময়
date: '2020-12-27'
tags: ['Tech', 'Interesting']
draft: false
---

প্রতিটি প্রাণীর আলাদা আলাদা জিনোম সিকোয়েন্স রয়েছে যেটিতে তার সমস্ত বৈশিষ্ট্য কোড আকারে থাকে। 

জিন প্রযুক্তির মাধ্যমে নিত্য নতুন পদ্ধতিতে চিকিৎসা ও উন্নয়নের ক্ষেত্রে প্রাণীদেহের জিনোম সিকোয়েন্স একটি গুরুত্বপূর্ণ ভূমিকা রাখে।

জিনোম সিকোয়েন্স নিয়ে জানার আগে ডিএনএ, জিন ও ক্রোমোজোম সম্পর্কে কিছু ধারণা নেয়া যাক।

ডিএনএ, জিন ও ক্রোমজোম

প্রতিটি প্রাণীর আচরণগত ও শারীরিক বৈশিষ্ট্য তার শরীরে ডিএনএ কোড আকারে থাকে, যেগুলো আবার জিন ও ক্রোমোজোম হিসেবে বিভিন্নভাবে সাজানো থাকে।

নির্দিষ্ট কিছু বৈশিষ্ট্য যেমন চোখের রং বা দৈহিক উচ্চতার নির্দেশনা লেখা থাকে আলাদা আলাদা জিনে। বিজ্ঞানীরা মনে করেন, আমাদের জিনেটিক কোডে প্রায় ২৩,০০০ রকম জিন রয়েছে।

নির্দিষ্ট কিছু জিনের তফাতের কারণেই আমরা আলাদা, কেউ লম্বা, কেউ বেঁটে, কেউ একটু বেশী রাগী, কেউ ঠান্ডা প্রকৃতির।

পাকিস্তানে এমন একজনকে পাওয়া গিয়েছিল জিনগত কারণে যার কোনরকম তাপের অনুভূতি হতোনা। গরম কয়লার ওপর চলে গেলেও টের পেতো না সে। খেলা দেখিয়ে তার এই বৈশিষ্ট্য উপার্জনের একটা উপায় হলেও শেষ পর্যন্ত সেটাই তার মৃত্যুর কারণ হয়।

জিনোম সিকোয়েন্স

একটি প্রাণীর সমস্ত জিনেটিক কোডগুলোর সমষ্টিকে বলা হয় জিনোম। অক্ষর হিসেবে প্রকাশ করলে একটি মানবকোষের ৩.২ বিলিয়ন বেস পেয়ারের জিনোম সিকোয়েন্স বিশাল একটি বই হিসেবে প্রকাশ করা যাবে, যার আকার হবে ২,৬০,০০০ পৃষ্ঠার ওপর।

কোন প্রাণী বা উদ্ভিদের পুরো জিনোম সিকোয়েন্স বইয়ের সাথে তুলনা করলে বলা যায় একেকটি জিন একটি প্যারাগ্রাফ, আর ২৩ জোড়া ক্রোমোজোমের প্রতিটি একেকটি চ্যাপ্টার।

মজার ব্যাপার হচ্ছে শিম্পাঞ্জির সাথে আমাদের জিনেটিক কোডের মিল প্রায় ৯৬%। আমাদের পাশের ব্যক্তিটির সাথে সেই মিল প্রায় ৯৯.৯%, সে হিসেবে উপরের আড়াই লাখ পৃষ্ঠার বইয়ের হিসেবে বড় জোর ৫০০ পৃষ্ঠা অপরের চাইতে আলাদা হবে একেকটি মানুষের জিনোম সিকোয়েন্স।

জন্মগত ত্রুটি বা শরীরের রোগ বালাইর ক্ষেত্রে অনেক সময় এক বা একাধিক জিনের ভূমিকা থাকে। 

আর এক্ষেত্রে রোগ বা শারীরিক সমস্যা নিরাময়ে গুরুত্বপূর্ণ ভূমিকা রাখতে পারে সংশ্লিষ্ট প্রাণীদেহের জিনোম সিকোয়েন্স।

বিশ্বের বিভিন্ন প্রান্তে বিজ্ঞানীরা বিভিন্ন প্রাণী ও উদ্ভিদের জিনেটিক সিকোয়েন্স বের করা পেছনে নিরলস কাজ করে গিয়েছেন।

২০০৩ সালে বিজ্ঞানীরা প্রথমবারের মানুষের জিনেটিক সিকোয়েন্স বের করতে সক্ষম হয়েছেন। বাংলাদেশী বিজ্ঞানী মাকসুদুল আলমের নেতৃত্বে গত দশকে পাটের জিনোম কোড উন্মোচন করা হয়েছে, যেটা এ সংক্রান্ত গবেষণায় গুরুত্বপূর্ণ ভূমিকা রাখছে।

শুরুর দিকে প্রাণীদেহের জিনোম সিকোয়েন্স বের করা খুবই ব্যয়বহুল ছিল। মানব দেহের জিনোম সিকোয়েন্স বের করার প্রকল্পটির ব্যয় ছিল প্রায় তিন বিলিয়ন ডলারের মতো, যে খরচ অবিশ্বাস্য গতিতে কমে সময়ের সাথে সাথে। ২০১৫ সাল নাগাদ একজন মানুষের ডিএনে সিকোয়েন্স বের করতে খরচ নেমে আসে ৪০ হাজার ডলারের কাছাকাছি। 

এখন মাত্র এক হাজার ডলারের চেয়েও কম খরচে একজন মানুষ তার ৩.২ বিলিয়ন বেস পেয়ারের সম্পূর্ণ  জিনোম সিকোয়েন্স বের করে ফেলতে পারবে।

এই পরীক্ষার জন্য ডিএনএ নমুনা সংগ্রহ করার পদ্ধতিও লালা পরীক্ষার নমুনার সংগ্রহের মতোই বেশ সহজ।

একজন মানুষের জিনোম সিকোয়েন্স বের করা গেলে জিন বিশেষজ্ঞরা আগাম বলে দিতে পারবেন বড় ধরণের কোন রোগের ঝুঁকি, কোন ধরণের লাইফ স্টাইল তাকে ভালো রাখতে পারবে, কোন ধরণের খাবার তার এড়িয়ে চলতে হবে, এমনকি অনেক রোগের ক্ষেত্রে সঠিক ওষুধ ও চিকিৎসা পদ্ধতি নিরূপণ করা সম্ভব হবে।

ডিএনএ সিকোয়েন্স বের করার খরচ অচিরেই আরো কমে এসে অন্যান্য সাধারণ টেস্টের খরচের পর্যায়ে নেমে আসবে ধারণা করছেন বিজ্ঞানীরা, তখন আরো বেশী সংখ্যক মানুষ উপকৃত হতে পারবেন এটা বলা যায়।
