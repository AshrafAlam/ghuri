---
title: আইনষ্টাইনের মৃদু হাসি
date: '2021-07-18'
tags: ['Interesting']
draft: false
---

একদিন এক রেস্টুরেন্টে আবিষ্কার করলাম, আমার পাশের টেবিলে স্বয়ং আলবার্ট আইনষ্টাইন বসে আছেন।

হুমায়ূন আহমেদের হিমু ঘুমের ঘোরে নতুন বব চুল কাটা মাজেদা খালাকে বাবড়ি চুলের কবি নজরুল বলে ভুল করেছিল।

আমি সম্পূর্ণ জাগ্রত অবস্থায় আবিষ্কার করলাম, ইস্ত্রী ছাড়া সাধারণ জামা কাপড়ে মহাবিজ্ঞানী আইনষ্টাইন ছোট ছোট চুমুক দিয়ে পানীয় খাচ্ছেন। তিনি যেন রিলাক্স মুডে রয়েছেন আজকে। রেস্টুরেন্টের বাজানো গানের সুরের মূর্ছনায় অবগাহন করছেন।

বিজ্ঞানী আইনষ্টাইন বহু আগেই গত হয়েছেন, জীবদ্দশায় তাঁর আসার কোন সম্ভাবনা নেই, বিজ্ঞানের একজন ছাত্র হিসেবে এই সত্য মাথায় আসতেই ভ্রান্তি দূর হলো। 

তার বদলে জায়গা নিল কৌতুহল। 

আমার পাশের টেবিলের ভদ্রলোক তাহলে আইনষ্টাইনের লুক এলাইক। 

আমি আবার ভালোভাবে দেখলাম তাঁকে। 

চেহারায় এইরকম বিস্ময়কর মিল আমি খুব কম মানুষেরই দেখেছি। 

আগ্রহ চেপে না রাখতে পেরে তাঁর কাছে গেলাম।

তাকে হাই দিয়ে জিজ্ঞেস করলাম, কেমন আছেন।

তিনি হাসি মুখে জানালেন ভালো আছেন। পাল্টা জিজ্ঞেসও করলেন আমি কেমন আছি।

ভদ্রলোকের কন্ঠস্বর মৃদু ও মার্জিত।

তিনি সম্ভবত বুঝতে পেরেছেন আমার আগ্রহ ও কৌতুহল।

আমি জবাব দিলাম, জ্বী ভালো আছি।

আসল আইনষ্টাইন না হলেও তার সাথে কথা বলতে শ্রদ্ধা ও চমক বোধ করছিলাম।

কিছু মনে না করলে আপনাকে কিছু বলতে পারি? জিজ্ঞেস করলাম।

হ্যাঁ, বলুন।

আপনাকে দেখতে অনেকটা আলবার্ট আইনষ্টাইনের মতো মনে হয়, এটা কি আমার কল্পনা?

তাঁর হাসি আরো বিস্তৃত হলো। বললেন, না আপনার দেখার ভুল না। এরকম ভ্রম অনেকেরই হয়। তবে ব্যাপারটা খারাপ লাগেনা আমার।

মনে হলো তিনি বেশ স্বল্পভাষী। তাই কথা বেশী বাড়ালাম না। তবে মনে হচ্ছিল তার মৃদু হাসির শান্ত দৃষ্টির ওপারে একধরণের রহস্যময়তা আছে।

রেস্টুরেন্ট থেকে বেরোতে বেরোতে মনে পড়লো বিজ্ঞানী আইনষ্টাইন দৈর্ঘ্য, প্রস্থ, উচ্চতা ছাড়াও চতুর্থ আরেকটি মাত্রার কথা বলেছিলেন, আর সেটি হলো সময়। সেই হিসেবে আমাদের একাধিক সমান্তরাল পৃথিবী বা প্যারালাল ইউনিভার্স থাকা সম্ভব।

এক ইউনিভার্সে একজন মানুষ হয়ত শহরে ব্যাংকের কেরানী, আরেক ইউনিভার্সে হয়ত গ্রামের চাষী, আরেক জায়গায় হয়ত সে বারাক ওবামা। 

প্যারালাল ইউনিভার্স নিয়ে আমার নিজস্ব কিছু হাইপোথিসিস আছে। আমার ব্যক্তিগত ধারণা, আমরা প্রতিদিন রাতে স্বপ্নে নিজেদের যে প্রতিবিম্ব দেখি, সেটা আসলে অনেক প্যারালাল ইউনিভার্সের কোন একটতে বসবাস করা অন্যতম আমি। স্বপ্নের মাধ্যমে কোনভাবে যোগাযোগ করার চেষ্টা করছে।

প্যারালাল ইউনিভার্সের কথা মনে হতেই আমার মেরুদন্ড দিয়ে হিম স্রোত বয়ে গেল।

আচ্ছা, এমন কি হতে পারে না, যার সাথে আজ কথা হলো, তিনি আসলে প্যারালাল ইউনিভার্স থেকে আগত মহাবিজ্ঞানী আলবার্ট আইনষ্টাইন? হয়তবা সময়ের চতুর্থ মাত্রায় আজকের ক্ষণে এসে তিনি জানাতে চাইছেন আজানা রহস্য?

ইচ্ছে হলো আবার ফিরে যাই রেস্টুরেন্টে, মহাজ্ঞানী আইনষ্টানকে এতো কাছে পেয়ে হারানোর কোন মানে হয়না।

কিন্তু ততোক্ষণে বাড়ি ফেরার ট্যাক্সি ছেড়ে দিয়েছে। 

সারাদিনের কাজ শেষে ক্লান্ত শরীরকে আকর্ষণ করছে বিছানা। এ যেন আইনষ্টাইনের প্রিয় মাধ্যাকর্ষণের চাইতেও যে বহুগুনে শক্তিশালী! 

এই মধ্যরাত্রিতে ফেরার পথে আমি তার অপেক্ষাতেই থাকি।

(ব্যক্তিগত সত্য ঘটনা অবলম্বনে)