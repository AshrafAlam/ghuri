---
title: সেনঝেন - চীনের নতুন সিলিকন ভ্যালি
date: '2018-07-04'
tags: ['China', 'Travel']
---

সেনঝেন শহরকে এখন চীনের নতুন সিলিকন ভ্যালি বলা হয়। 

চীনের অন্যান্য উন্নত শহর বেইজীং বা সাংহাইয়ের মতো এতো উন্নত অবস্থা ছিল না সেনঝেনের, কিন্তু মাত্র দু'চার দশকের ভেতরেই পুরো শহরটিকে খুব পরিকল্পিতভাবে তৈরী করা হয়েছে। 

মানুষ দিন-রাতের যে কোন সময়েই এখানে নিরাপদে চলাফেরা করছে। আইন-শৃঙখলার উন্নত পরিস্থিতি চোখে পড়ার মতো।

শহরে তেমন কোন ট্রাফিক জ্যাম চোখে পড়লো না, ব্যস্ত রাস্তাগুলোয় একাধিক লেন দিয়ে সুশৃঙখলভাবে গাড়ি যাচ্ছে। 

এছাড়াও পুরো শহরে জালের মতো বিছিয়ে আছে এমআরটি ট্রেনের নেটোওয়ার্ক। 

এমআরটির ভেতরে নিরাপত্তা ব্যবস্থা আবার এককাঠি সরেস। বিমান বন্দরের মতো ব্যাগ-ব্যাগেজ স্ক্যানারের ভেতর দিয়ে হয়। ট্রেনের টিকেট হিসেবে প্লাস্টিকের কয়েন কিনতে হয়, ছোট একটা গর্তে স্ক্যান করা লাগে।

মূল শহরে আকাশছোঁয়া চোখ জুড়ানো দালান চোখে পড়বে।

একেবারে গোড়া থেকে পরিকল্পিতভাবে শহরটিকে তৈরী করার কারণে চীনের বিখ্যাত প্রযুক্তি প্রতিষ্ঠান আলীবাবা, টেন্সেন্টসহ ছোটবড় দেশী-বিদেশী প্রতিষ্ঠানগুলো এখানে নিশ্চিন্তে বিস্তৃত হচ্ছে। 

প্রযুক্তি প্রতিষ্ঠানগুলোতে কাজ করে, এমন একাধিক মানুষের সাথে কথা বলে জানলাম, ওরা ভালো বেতন পায়। বাংলাদেশী টাকায় মাসে আড়াই লাখ টাকা মাসিক বেতন খুব স্বাভাবিক ব্যাপার। কোন কোন প্রতিষ্ঠান এর চাইতেও অনেক বেশী দেয় দক্ষ সফটওয়্যার প্রকৌশলীদের।

শুধু ওয়েব এপ্লিকেশন বানানোই নয়, রোবোটিক্স, আইওটি, আর্টিফিশিয়াল ইন্টেলিজেন্স - কোনটাতেই না নেই ওদের।

প্রযুক্তিবিদদের অনেকেই নিজেদের টাকায় লোন নিয়ে সুন্দর মডেলের গাড়ি, বিলাসী ফ্ল্যাট কিনে ফেলেছে।

সব কিছু ঠিক আছে, কিন্তু সমস্যা একটা থেকেই যায়, ইংরেজীতে খুব দুর্বল ওরা। ইউরোপ, আমেরিকা থেকে ট্রেনার এসে সে অভাবও পূরণ করার চেষ্টা চলছে।

এখানে ইংরেজী শিক্ষা দেন, এমন এক আমেরিকান বললেন, শুধু ইংরজী শিখিয়েই নিজের দেশের চেয়ে ভালো উপার্জন করছেন উনি। উপরন্তু নতুন একটা দেশে নতুন অভিজ্ঞতা ভালোই অর্জন করছেন।

প্রযুক্তিকেন্দ্রিক পেশাগুলোতে ভালো আয়-রোজগারের কারণে স্থানীয় অর্থনীতিও চাঙ্গা। হরেক রকম মার্কেট, বিনোদনকেন্দ্র, উন্নত শিক্ষা ও চিকিৎসার প্রসার হয়েছে, সাধারণ মানুষের কাজের অভাব নেই।

চীনে যাওয়ার একটা বিপদ হলো, সেখানে গুগল, ফেসবুক কিছুই কাজ করে না (ভিপিএন দিয়ে যদিও ব্যবহারের চোরাই উপায় আছে, তবে খুব দরকার না হলে পর্যটকরা ও পথে যান না।)।

গুগল, ফেসবুক ব্যবহার না করা গেলেও ওদের নিজেদের সেরকম প্রযুক্তি আছে। সাধারণের জীবনেও প্রযুক্তি মিলেমিশে আছে। 

একদিন অফিসে এক কলিগ বলছিল, এখানে ফ্রেশ ফ্রুট পাওয়া যায়। অফিসে সেই ফ্রেশফ্রুট আসতে কতোক্ষণ লাগবে, এটা ভাবতে ভাবতেই দশ বারো পদের কাটা ফল হাজির। এটা সম্ভব হয়েছে, আলাদীনের চ্যারাগ চীনে মোবাইল এপের কারণে।

আরেকদিন লাঞ্চ শেষে ফ্রেশ জুস খাবো ভাবছি, এক কলিগ নিয়ে গেল অরেঞ্জ জুসের ভেন্ডিং মেশিনে। পেমেন্ট দেবার পর, পাঁচ পাঁচ খানা সরস কমলা চিপে এক গ্লাস ঠান্ডা রস বের হলো। টিভি এডের মতো চুমুকেই যেন অনাবিল শান্তি!

সেখানকার ডিজেআই প্রতিষ্ঠান ড্রোন বানিয়ে হুলুস্থূল অবস্থা করে ফেলেছে। ক্ষুদে আকার থেকে শুরু করে বিশালাকৃতির ড্রোন শোভা পাচ্ছে শহরজুড়ে থাকা বহু শোরুমে। অবস্থা দেখে ড্রোনে মানুষ উড়িয়ে নেবার দৃশ্য দেখতে খুব বেশী অপেক্ষা করা লাগবে না!

স্থানীয় আলীবাবার সফলতা এখন বিশ্বজুড়ে কে না জানে। আলীবাবার অন্যতম বড় অফিস এই সেনঝেনে।

ওদের নিজস্ব সার্চ ইঞ্জিন বাইডু চীনাদের প্রাত্যহিক জীবনের একটা অংশ।

চীনের টেন্সেন্ট কোম্পানীর 'wechat' সেখানে তুমুল জনপ্রিয়। শুধু মোবাইলে চ্যাট করার জন্যই নয়, ফেসবুকের মতো সোশ্যাল নেটোয়ার্কের কাজও দিব্যি চলে ওটা দিয়ে। 

চীনে প্রায় সব ধরণের লেনদেন হয় উইচ্যাট দিয়ে। যদিও ভিক্ষুক চোখে পড়েনি, তবে আমার ধারণা, ভিক্ষুক থাকলেও উইচ্যাট দিয়ে টাকা নিতো!

শুধু হাইটেক পার্ক নয়, প্রয়োজন সুপরিকল্পিত হাইটেক নগরী: প্রেক্ষাপট বাংলাদেশ

আনন্দের ব্যাপার, আমাদের দেশেও দেশের বিভিন্ন স্থানে হাইটেক পার্ক করা হচ্ছে। দু:খের ব্যাপার এখনো প্রযুক্তি প্রতিষ্ঠানগুলোর উল্লেখযোগ্য কোন কার্যক্রম চোখে পড়ছে না।

রাজধানী থেকে দূরে হলেও সুপরিকল্পিতভাবে স্থাপনা,  নিরাপত্তা ও উন্নত যোগাযোগ ব্যবস্থা রাখলে কতদ্রুত একটা নতুন শহর প্রযুক্তি অর্থনীতিতে ভূমিকা রাখতে পারে চীনের সেনঝন তার একটা ভালো উদাহরণ হতে পারে।
 
আমাদের হাইটেক পার্কের কর্তাব্যক্তিরা এখানে শুধু প্লেজার ট্রিপ না এসে একটু খোঁজ খবর নিয়ে নিজেদের দেশে হাইটেক পার্ক স্থাপন করা সংশ্লিষ্ট নতুন শহরগুলোতে কিভাবে বাস্তব ও কার্যকরী ইনফ্রাস্ট্রাকচার দাঁড় করানো যায়, সেই ধারণা নিতে পারেন।

রাজনৈতিক কারণে ফেসবুক, গুগল, আমাজনের মতো পশ্চিমা জনপ্রিয় প্রযুক্তিগুলোর বিকল্প চীন নিজেরাই তৈরী করেছে। আমাদের দেশের প্রেক্ষিতে সেই পথে না যেতে হলেও দেশী হাজার সমস্যা সমাধান দিতে পারে তথ্যপ্রযুক্তি। এ ছাড়াও তথ্যপ্রযুক্তির বাজারে বিদেশী চাহিদাতো আছেই।

উন্নত মানের প্রযুক্তি উদ্ভাবন ও সেবার জন্য দেশের বিভিন্ন স্থানে কেবল হাই টেক পারেক করলেই হবে না, আমাদের দরকার আন্তর্জাতিক মানের হাই টেক নগর পরিকল্পনা।

দরকার শুধু সদিচ্ছা। 

গত কয়েক বছরে আমাদের দেশে প্রযুক্তি বিষয়ক উদ্যোগগুলো দেখে মনে হয়েছে, আমাদের সরকারের এ বিষয়ে আন্তরিকতার অভাব নেই। 

ভালো নির্দেশনা ও অন্যান্য দেশের সফল মডেল থেকে শিক্ষা নিয়ে, প্রযুক্তি জ্ঞানহীন সুবিধাবাদী লোকদের পাশ কাটিয়ে আগাতে পারলে প্রযুক্তিকে কেন্দ্র করে আমাদের দেশের অর্থনীতি ও তরুণদের জন্য একটা উজ্জ্বল ভবিষ্যতের সম্ভাবনা আছে।

কারণ, ওদের তুলনায় আমাদের ইংরেজী জ্ঞান ভালো। প্রযুক্তি ও মেধার দিকেও আমরা চীনাদের চাইতে খুব পিছিয়ে আছি এমন ভাবার কোন কারণ নেই।

[পূর্ব প্রকাশ](https://www.facebook.com/ashraful.alam/posts/10155325214975583)
