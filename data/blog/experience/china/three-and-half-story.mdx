---
title: সাড়ে তিনতলা
date: '2018-07-04'
tags: ['China', 'Travel']
---

চীনারা চার সংখ্যাটাকে খুব ভয় পায়।

 

এ জন্যে অনেক দালানের লিফটে চার নম্বর ফ্লোরের বদলে দেখা যায়, সাড়ে তিন!

 

আবার আট ওদের সৌভাগ্যের নাম্বার। আমরা যে অফিসে কাজ করতাম, সেটা একটা বিজনেজ পার্ক এরিয়ায়। দালানের নাম্বার আট। আমার সহকর্মী জানালেন, এই জন্য ওদের আবার বেশী ভাড়া গুনতে হয়।

 

ফিরে আসার দিন, নীচে নামার সময়, বলা নেই, কওয়া নেই, সেই 'লাকী' লিফট মাঝ পথে বন্ধ হয়ে গেল!

 

ইমার্জেন্সি অবস্থা বলে, লিফটের এসি বন্ধ হয়ে গেছে। লিফট ভর্তি লোকজন, প্রচন্ড গরমে কুল কুল করে ঘামছি। প্যানিক এটাক হবার মতো অবস্থা।

 

সাথের চীনা লোকজন খুব একটা ঘাবড়ালো বলে মনে হলো না। লিফটের হেলপলাইন স্পিকারে কল দিল শান্তভাবে।

 

সময়টা দুপুর। লাঞ্চ টাইম শেষের আশে পাশে।

 

একটা ব্যাপার নিয়ে চীনাদের কোন আপোষ নেই, আর তা হলো দুপুরের ঘুম। খাওয়ার পর চেয়ারে বসে আকাশের দিকে মুখ করে পাওয়ার ন্যাপ নেয়া এখানকার সাধারণ অভ্যাস।

 

পাওয়ার ন্যাপে প্রোডাক্টিভিটি বাড়ে বলে, প্রতিষ্ঠানগুলোও না করে না।

 

লিফটের একজন চ্যাং ব্যাং করে কি যেন বলল, ওপারের হেল্পলাইনের জন সম্ভবত দুপুরের পাওয়ার ন্যাপ নিচ্ছিল, ঝিমাতে ঝিমাতে কি জানি বলল।

 

সম্ভাব্য পাওয়ার ন্যাপ নেওয়া ইমার্জেন্সি হেল্পলাইনওয়ালার উপর তেমন ভরসা না করে একজন হাত দিতে লিফটের দরজা খুলে ফেলল। দেখা গেল, আমরা দুই ফ্লোরের মাঝামাঝি একটা জায়গায় আটকে আছি। সেই ফাঁক দিয়ে টপাটপ সবাই বের হয়ে গেল।

 

লিফটের ইমার্জেন্সি নির্দেশনায়, নিজে দরজা খোলার ব্যাপারে কড়াকড়ি নিষেধ আছে। এভাবে সবাই বের হওয়া শুরু করলে আমি আর বেশী ভরসা করতে পারলাম না, লাফ দিয়ে বেরিয়ে পড়লাম।

 

অত্যধিক উত্তেজনায় খেয়াল করলাম না, আটকে পড়া ফ্লোর সাড়ে তিন তলা ছিল কিনা।

 

ফেরার দিন বলে, আর দু'এক বারই সেই লিফটে ওঠা লেগেছে।

 

তিন সাড়ে তিনের ফক্করে না পড়ে দশ থেকে উলটো গোনার চেষ্টা করলাম।

 

এতে নাকি মাথা ঠান্ডা থাকে!

 
[পূর্ব প্রকাশ](https://www.facebook.com/ashraful.alam/posts/10155325296015583)