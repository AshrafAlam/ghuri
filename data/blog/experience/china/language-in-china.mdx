---
title: ভাষার বিড়ম্বনা
date: '2018-07-01'
tags: ['China', 'Travel']
---

আমার প্রথম চীন যাত্রার আগে সবাই সাবধান করে দিয়েছিল, ওদের ইংরেজী জ্ঞান সম্পর্কে।

কাজেই মানসিক প্রস্তুতি নিয়ে গিয়েছিলাম।

সিঙ্গাপুর থেকে একাই সিল্ক এয়ারে চীনের সেনঝেন শহরে সহি সালামতে পৌঁছুলাম। সৌভাগ্যবশত কোম্পানী আমার জন্য ড্রাইভারসহ গাড়ি পাঠিয়েছে। ড্রাইভার সাহেব আমার নামের প্ল্যাকার্ড নিয়ে দাঁড়িয়ে আছে।

আমি তার সামনে গিয়ে তাকে চমকে দিয়ে বললাম, নি হাও মা (চায়না ভাষায় যার অর্থ কেমন আছ?)।

ড্রাইভার সাহেব আমার চীনা ভাষায় দক্ষতা দেখে বিমোহিত ও বিগলিত হয়ে গেল। কিন্তু এটা যে আমার স্টকে একমাত্র চীনা বাক্য সেটা আর পরিষ্কার করে বলার প্রয়োজন বোধ করলাম না।

হোটেল পর্যন্ত পৌঁছাতে তেমন বেগ পেতে হলো না।

তবে যতদিন চীনে ছিলাম, চীনা কলিগদের কেউ না কেউ বডি গার্ডের মতো ভাষা গার্ড হয়ে ছিল।

এমন কি কোথাও দাম টাম বেশী চাইলেও চীনা ভাষায় চ্যাং ব্যাং বলে ঝাড়ি দিয়ে সুলভ ও প্রকৃত মূল্যে কিনতে সাহায্য করেছে।

কিন্তু মাঝে মাঝে মানুষ প্রকৃতই একা এই মহান সত্য আবিষ্কার করতে হয়েছে, এবং সেটা ভালো অভিজ্ঞতা ছিল না।

একবার অফিস শেষে ক্লান্ত লাগছিল বলে আগেই হোটেলে ফিরেছি। রাতে ঘুমানোর আগে ভাবলাম আশ পাশে কোথাও খেতে যাই।

সব রেষ্টুরেন্টে মেন্যু চাইনীজ ভাষায় লেখা। ছবি দেখেও খুব ভরসা করার কারণ নেই।

এ নিয়ে একটা গল্প আছে। এক বাংলাদেশী চীনে এক রেষ্টুরেন্টে ছবি দেখে মাটন বা খাসির মাংস অর্ডার করলো। খাবার সার্ভ করার পর সেটা খেতে খেতে তার কিছুটা সন্দেহ হলে, ওয়েটারকে খাবারের দিকে 'ব্যা ব্যা' করে ইশারায় জিজ্ঞেস করল, এটা কি খাসি?

ওয়েটার দাঁত বের করে, ইশারায় মাথা নেড়ে উত্তর দিল, 'ঘেউ ঘেউ'!

এই গল্প মনে পড়ে আমার গলা শুকিয়ে গেল।

বহুকষ্টে 'সী ফুড' টাইপ একটা রেষ্টুরেন্ট বের করলাম।

সীফুড স্যুপের অর্ডার দিলাম।

সার্ভ করা স্যুপ বেজায় ঠান্ডা।

তবু সৌভাগ্যবশত রেষ্টুরেন্টের লোকজনের ইংরেজীর দখল ভালো।

প্রায় দশ মিনিট লাগলো বোঝাতে, এটা গরম করে দিতে।

খাবার শেষে যখন বিল দিতে গিয়ে ট্রান্সলেটরের সাহায্য নিয়ে আরো দশ মিনিট লাগলো বোঝাতে মানি রিসিট দিতে। কারণ এটা অফিসে জমা দিতে হবে রিফান্ডের জন্য।

তারা আরো পনেরো মিনিট ব্যয় করে, তাদের নিজস্ব চিংলিশে (চায়না + ইংলিশ) বোঝালো ওদের ক্যাশিয়ার প্রিন্টারে কাগজ শেষ।

আমি কিছুটা হতাশ দৃষ্টিতে তাকাতে তারা দয়া পরবশ হয়ে, আরো বিশ মিনিট ব্যয় করে বোঝালো, আমি চাইলে তারা পাশের দোকান থেকে অন্য রিসিপ্ট এনে দিতে পারে।

আমি দীর্ঘশ্বাস ফেলে হোটেলের দিকে রওনা দিলাম।

রাত গভীর হতে শুরু করেছে। হোটেলে নিরাপদে পৌঁছলাম। লবি পর্যন্ত যেতে যেতে ছোট বাথরুম পেয়েছে। রিসেপশনে পৌঁছে জিজ্ঞেস করলাম, ওয়াশরুম কোন দিকে।

প্রবল বিস্ময় নিয়ে আবিষ্কার করলাম, ওয়াশরুম মানে কি রিসেপিশনিষ্ট বুঝতে পারছে না।

এই হোটেল চীনের সবচেয়ে দামী ফাইভ স্টার হোটেলের একটা, সেই হোটেলের রিসেপশনে ওয়াশরুম কি বোঝানো যাচ্ছে না।

পরে টয়লেট ইত্যাদি সমার্থক শব্দ বলেও যখন কাজ হচ্ছে না, তখন ওকে ওর মাথার উপর হাত দিয়ে ইশারায় বুঝালাম ওর ম্যানেজারকে ডাকতে।

এদিকে আমার ইমার্জেন্সি অবস্থা। লবি থেকে আমার রুম সুদূর বহুদূর।

প্রায় তৎক্ষণাত ম্যানেজার হাজির। ওয়াশরুম দেখিয়ে কাঁচুমাচু করে বলল, স্টাফদের আরো ভালো ইংলিশ ট্রেনিংয়ের ব্যবস্থা করবে।

ম্যানেজারের পুরো বিনয় বাক্য শেষ হবার আগেই আমি ওয়াশরুমের দিকে দ্রুতপদে রওনা দিলাম।

প্রায়োরিটি ম্যাটারস!

তবে চীন থেকে বিদায় প্রাক্কালে একা একা যে বিপদে পড়েছিলাম, সে তুলনায় এই ওয়াশরুম বিড়ম্বনা ছিল নস্যি।

ঘুম থেকে উঠতে একটু দেরী হলেও কোম্পানীর দেয়া গাড়িতে ভালোয় ভালোয় এয়ারপোর্টে পৌঁছলাম।

লাগেজ চেক ইন করে এদিক সেদিক ঘোরাঘুরি করে ফ্লাইটের সময় কাছাকাছি আসতেই ইমিগ্রেশন কাউন্টারের উদ্দেশ্যে রওনা দিলাম।

সমস্যা হলো, ইমিগ্রেশন কাউন্টার কি জিনিস, এটা ইংরেজিতে কেউ বলতে পারছে না।

খুব ভরসা করে একটা এয়ারলাইনের কাউন্টারে গিয়ে জিজ্ঞেস করলাম।

আমার প্রশ্ন শুনে ছোট চোখের চৈনিক সুন্দরী পিট পিট করে তাকালো। বিব্রত গলায় বোঝালো, আমি কি বলছি সে বুঝতে পারছে না।

এয়ার লাইনে ফ্রন্ট ডেস্কে কাজ করছে, এমন কেউ ইমিগ্রেশন কাউন্টার কি বুঝতে পারছে না, এটা ভাবিনি।

আমার মাথায় বাজ পড়লো। এদিকে ফ্লাইটের সময় কাছাকাছি চলে এসেছে।

আমার মরিয়া দৃষ্টি দেখে ছোট চোখের চৈনিক সুন্দরীর মন গলল। সে তার বসকে ডাক দিল।

বসও অবশ্য ইমেগ্রেশন কাউন্টার কি বুঝতে পারছেনা। তবে মাথা ঠান্ডা রাখলো। কাগজে ইংরেজি শব্দটা লিখে দিতে বলল আমাকে। সেটা নিয়ে নিজের মোবাইলে ট্রান্সলেটরে বসালো।

বেশ কতোক্ষণ পর বসও শূন্য দৃষ্টিতে তাকিয়ে দু'দিকে মাথা নাড়িয়ে অপারগতা প্রকাশ করলো।

সময় দ্রুত যাচ্ছে। আমি ঘামাচ্ছি।

ডুবন্ত লোক যেমন খড়কুটো ধরে টিকে থাকার চেষ্টা করে, আমি জলজ্যান্ত আরেকজন চাইনীজকে ধরলাম। দেবদূতের মতো সেই চাইনীজ পথ দেখিয়ে দিল।

মাত্র পনেরো মিনিটের মধ্যে একাধিক চেকপোষ্ট পেরিয়ে হাঁপাতে হাঁপাতে যখন প্লেনে উঠলাম, আবিষ্কার করলাম, প্লেনে আমিই সবার আগে উঠেছি।

দ্বিতীয় যাত্রী আমার পাশ দিতে যেতে যেতে পরিষ্কার ইংরেজীতে হেসে হেসে বলল, চিন্তা মাত। চেক ইন যখন করেছ, তোমাকে না নিয়ে প্লেন ছাড়তো না।

আমি লম্বা দম ছেড়ে, ঘাম মুছতে মুছতে, জানলা দিয়ে সকালের আলোয় ঝলমলে সেনঝেন এয়ারপোর্টের সৌন্দর্য দেখতে দেখতে বললাম, সিসিয়া চায়না (চায়না ভাষায় সিসিয়া শব্দের অর্থ ধন্যবাদ!)।

[পূর্ব প্রকাশ](https://www.facebook.com/ashraful.alam/posts/10155318829170583)