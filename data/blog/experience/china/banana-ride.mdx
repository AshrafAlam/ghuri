---
title: বানানা রাইড
date: '2018-06-30'
tags: ['China', 'Travel']
---

আমার জীবনে যতোগুলো ক্রেজিয়েষ্ট অভিজ্ঞতার সম্মুখীন হয়েছি, তার একটা হলো, সমুদ্রে ব্যানানা রাইড।

 

এবার চীনের সেনঝেন শহরে বিজনেস ট্রিপে গেছি। সপ্তাহান্তে এক চীনা কলিগ ও তার পরিবার সহ আরেক ইন্ডিয়ান কলিগ নিয়ে সমুদ্র দেখাতে নিয়ে গেল আমাকে।

 

মানুষ খাল কেটে কুমির আনে, আমার চীনা কলিগ দু'ঘন্টা ড্রাইভ করে কলা সংক্রান্ত বিপদে সঁপে দিল নিজেকে।

 

ব্যানানা রাইড দেখতে আহামরী কিছু না।

 

বাতাস ভরা তিনটা বিশাল আকারের কলা, পাশাপাশি আটকে রাখা হয়েছে, কিছু দূরে একটা সী বাইকের সাথে মোটা দড়ি দিয়ে লাগানো, যেটা টেনে নিয়ে যাবে বায়বীয় কলা গুলোকে।

 

সমুদ্রের উচ্ছ্বল ঢেউয়ের সাথে বাতাস খেতে খেতে, গায়ে খানিক পানির ঝাপটা লাগাতে লাগাতে, মেঘলা, এলো আকাশ দেখতে দেখতে 'life is good' একটা ভাব আসবে, এই আশা নিয়ে সিদ্ধান্ত নিলাম 'lets have it!'

 

ব্যানানা রাইড থেকে যারা যারা নামছে, আট্টহাসিতে ফেটে পড়তে পড়তে বলছে, ওয়াও, ওয়াও!

 

আমি পাশের কলিগকে পা চাপড়ে বললাম, চলো যাই।

 

সে কাঁচুমাচু করে বলল, না গেলে হয় না?

 

আমি মুচকি হেসে বললাম, তুমি কি ভয় পাচ্ছ?

 

সে ফুঁ দিয়ে বলল, আরে না, পুরুষ মানুষের ভয় কি। তবে একটু রিস্কি। তোমার সেফটি আমার দায়িত্ব।

 

আমি ওকে বললাম, কিছু হবে না। চলো।

 

সে সমুদ্রের পারের চেয়ারে আয়েশী ভঙ্গিতে শুয়ে পড়ে বললো, কাভি নেহি। তোমার কোন সমস্যা হলে আমার চাকুরী নিয়ে টানাটানি পড়ে যাবে।

 

আমি ওকে টানতে টানতে ব্যানানার কাছে নিয়ে গেলাম। ঘোড়াকে পানির কাছে নিয়ে যাওয়া যায়, কিন্তু পানি খাওয়ানো যায় না।

 

তবে এক্ষেত্রে সফল হলাম। তাকে ব্যানানায় চড়ালাম।

 

সাথে ইন্ডিয়ান বাঙ্গালী কলিগও উঠল। গায়ে গতরে কুস্তিগীর টাইপ। সে সাহসী প্রকৃতির। তবে সেফ সাইডে থাকার জন্য বলল, আমাকে মাঝখানের ব্যানানা দিও।

 

চীনা কলিগ মুখ ফ্যাকাশে করে বলল, আমিতো সাঁতার জানি না।

 

আমি অবাক হয়ে বললাম, লাইফ জ্যাকেট আছে না? চিন্তা মাত। সে খুব ভরসা পেল বলে মনে হলো না। মিন মিন করে বলার চেষ্টা করলো, তবু, তোমার সেফটি ইস্যুটা নিয়ে...

 

ততোক্ষণে সী বাইক ছেড়ে দিয়েছে।

 

সামনে মোটা দড়ির আংটা ধরে ঝুঁকে থাকতে হবে, ঘোড়ার পিঠে চড়ার মতো।

 

প্রথম কয়েক সেকেন্ড স্পীড উঠার সময়টা মৃদুমন্দ বাতাস আর পানির হালকা ঝাপটা রোমাঞ্চ জাগাতে শুরু করে।

 

সেই হালকা আমেজের ব্যানানা কয়েক সেকেন্ডের মাথায় পুরোপুরি পাগলা হয়ে গেল। ঢেউয়ের সাথে প্রচন্ড ঝাঁকুনি একবার পুরো শরীর উপরে ছুঁড়ে মারছে, আরেকবার নীচে আছড়াচ্ছে কাপড় কাঁচার মতো।

 

আমার গলা শুকিয়ে গেল। প্রচন্ড জোরে আংটা ধরে রেখেছি, কিন্তু এই দানবীয় আছাড় পাছাড়ে বেশীক্ষণ ধরে রাখার সম্ভাবনা দেখতে পাচ্ছি না।

 

এর মধ্যে ব্যানানা পঁচাত্তর ডিগ্রী কাত হয়ে গেছে। হাতে ধরা হুক ছেড়ে দিলে গাছের পাতা যেমন ভাসতে ভাসতে মাটিতে পড়ে, আমাদের সেভাবে পড়া লাগবে।

 

আমি দোয়া দুরুত পড়া শুরু করেছি।

 

আমার নাসারা কলিগেরা কি পড়েছে কে জানে, তবে জীবন দিয়ে কলা জড়িয়ে লেগে রয়েছে।

 

মানুষের মনস্তত্ব বোঝা মুশকিল।

 

প্রাথমিক আতংক কাটার পর আমরা জোরে জোরে হাসতে লাগলাম, সিলি 'এফ' ওয়ার্ড বলে অট্টহাসিতে খান খান হয়ে গেলাম।

 

এতে নার্ভাসনেস কাটল, 'বাহুত মাজা আয়েগি'।

 

তবে যাই হোক, হুক ধরে ঝুলতে হাত অবশ হয়ে গেছে। এর মধ্যে প্যান্টের হুক টুক খুলে গেল কিনা, এই আতংকে একবার হাতে ধরা বেনানার হুক ছুটে যাবার মতো অবস্থা হলো।

 

আমার চীনা কলিগরে বললাম, ওরে আস্তে চালাতে বলো। কাজের সময় আমাদের নানা বিষয়ে মতভেদ হয়। এই বিষয়ে, তাৎক্ষণিকভাবে সায় দিয়ে জোর গলায় বাইক ওয়ালাকে চিং পং করে কি যেন বলল। বাইক ওয়ালা স্লো করে আমাদের পাশে এসে কি যেন শুনল।

 

তারপর ব্যানানার কিছু সামনে গিয়ে আগের চেয়ে বেশী স্পীডে চালানো শুরু করল। সেই তীব্র গতিতে তিন খানা ব্যানানা রকেটের মতো পুরো নব্বুই ডিগ্রী এংগেলে আমাদের ছেঁচড়ে নিয়ে যেতে থাকল।

 

Azab at it's best!

 

সবকিছুর শেষ আছে।

 

অনন্তকাল পর এই আযাবের শেষ হয়ে আসল।

 

সমুদ্র তটের যতো কাছে আসি, হুক ধরে থাকা আঙ্গুলের ব্যাথা আর ব্যাথা মনে হয় না।

 

সমস্যা একটাই আমার নাক চুলকাচ্ছে প্রচন্ডভাবে। তবে তীরে এসে ব্যানানা সমাধির কোন মানে হয় না। শক্ত করে হুক ধরে থাকলাম।

 

তীরে নেমে, পরম আনন্দে নাক চুলকাতে চুলকাতে চীনা কলিগরে বললাম, what a ride!

 

চীনাদেরা মৌখিক গড়নের কারণে, তারা হাসে না কাঁদে বোঝা যায় না। সে বিশাল একটা শ্বাস ফেলে বলল, আরেকটু হলে তো গেছিলাম!

 
[পূর্ব প্রকাশ](https://www.facebook.com/ashraful.alam/posts/10155317002545583)
