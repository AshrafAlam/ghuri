---
title: ব্ল্যাক ক্যাব
date: '2020-04-12'
tags: ['England', 'Travel']
---

লন্ডনের ব্ল্যাক ক্যাব

প্রথমবার লন্ডনে এসেছিলাম অফিশিয়াল ট্রিপে। 

জেটল্যাগের কারণে সকালে উঠতে দেরী করে ফেলেছি। একটু পরেই মিটিং শুরু হয়ে যাবে। 

কাছেই অফিস, তবে নতুন দেশে খুঁজে পেতে যেতে যেতে দেরী হয়ে যাবে। ভাবলাম ট্যাক্সিতেই যাই। 

কোন একটা বিচিত্র কারণে উবার কাজ করছে না। যেই সার্ভিস এপার্টমেন্টে উঠেছি তার রিসেপশনে কল দিলাম একটা ট্যাক্সি ডেকে দিতে পারবে কিনা।

রিসেপশনিস্ট বললেন, এখন অফিস টাইমে ট্যাক্সি পাওয়া কঠিন হবে। তবে রাস্তা বেরুলে ব্ল্যাক ক্যাব পাওয়া যাবে সহজে। ওটা ট্রাই করতে পারি।

লন্ডনে এসে এখানকার বিখ্যাত ব্ল্যাক ক্যাবের কথা শুনেছি। এর খ্যাতির কারণ হলা, এটা অভিজাতদের বাহন। খুব ব্যস্ত রাস্তাতেও বিশেষ লেন দিয়ে গাড়ির সারি ডিঙ্গিয়ে দ্রুত চলে যাওয়ার অনুমতি আছে।

এছাড়াও ব্ল্যাক ক্যাবের ড্রাইভাররা খুবই প্রশিক্ষিত হন। কয়েক বছরের কঠোর ট্রেনিং এর পর লাইসেন্স পান।

তবে ভাড়া খুবই বেশী। খুব কম যাত্রীই ব্যবহার করে। এ কারণে রাস্তায় প্রায় সবসময়েই পাওয়া যায়।

অফিসের দেরী হয়ে যাচ্ছে বলে আর উপায় না পেয়ে চড়ে বসলাম ব্ল্যাক ক্যাবে।

দেখতে গুবরে পোকা আকৃতির আদ্যিকালের ভক্স ওয়াগন গাড়ির মতো, তবে ভেতরে পরিসর অনেক বড়।

অল্প কতোক্ষণেই পৌঁছে গেলাম অফিসে।

তবে চালকের ক্ষেত্রে আহামরি কোন প্রশিক্ষণের কিছু দেখতে পেলাম না।

আমার কম বয়েসী এক মামু বললেন, ভালো ব্যবহার দূরে থাক, অনেক ব্ল্যাক ক্যাবের ড্রাইভাররা বেশ এরোগেন্ট হয়। 

এ নিয়ে অভিযোগ করেও তেমন একটা লাভ হয়না। খুব কঠিন পরীক্ষার মাধ্যমে লাইসেন্স হয় বলে সহজে সেটা বাতিল হয়না।

ড্রাইভারদের এমন ব্যবহারের নজির দেখতে খুব বেশী অপেক্ষা করতে হলোনা।

অফিস শেষে বের হয়েছি। সন্ধ্যে নেমে এসেছে। এর মধ্যে বৃষ্টি নেমেছে। খুঁজে পেতে ট্রেনের স্টেশনে যেতে ইচ্ছে করছে না।

রাস্তায় থামালাম একটা ব্ল্যাক ক্যাব।

ব্রিটিশ শেতাঙ্গ একজন ভদ্রলোক। হাফপ্যান্ট পরা, কোলের ওপর একটা টাওয়েল বিছিয়ে রেখেছেন। একারণেই কিছুটা বিচিত্র লাগছে।

এপার্টমেন্টের ঠিকানা দিয়ে বললাম, খুব দূরে না জায়গাটা।

টাওয়েলওয়ালা ব্ল্যাক ক্যাব ড্রাইভার তাতেই ভীষণ চটে গেলেন।

'খুব দূরে না মানে কি? বলো এর মানে কি?'

আমি জবাব দিলাম, নিশ্চিত হওয়ার জন্য। তোমার শোনায় বা আমার বলায় ভুল হতে পারে। সে ক্ষেত্রে যেন দূরে কোন পথে নিয়ে না যাও।

ট্যাক্সিওয়ালা খ্যাক খ্যাক করতে থাকলেন। 'মানে বলতে চাও আমি ঠিক মতো শুনতে পাই না? নাকি লন্ডনের রাস্তা ঘাট চিনি না?'

আমি জবাব দেয়ার প্রয়োজন বোধ করলাম না। কিন্তু ব্যাটা থামছে না। ক্রমাগত ঘ্যান ঘ্যান করছে।

চরম বিরক্তিকর অবস্থা।

এই যদি হয় এলিট ড্রাইভারের অবস্থা।

তার কথায় মনে হচ্ছে লন্ডন শহর ব্ল্যাক ক্যাব ড্রাইভারদের নখের ওপর। এ নিয়ে কোন কথা বলা মানে পেনাল কোডের কোন ধারা ভঙ্গ করা।

লন্ডন শহর ব্ল্যাক ক্যাব ড্রাইভারদের নখের ওপর - এই কথাটা যে সত্যি না সেটা প্রমাণ পেতেও অপেক্ষা করতে হলো না।

রাতে ডিনার করে জুনিয়র মামুকে নিয়ে এপার্টমেন্টে ফেরার জন্য আরেকটা ব্ল্যাক ক্যাব নিলাম।

যেতে যেতে গল্প করতে করতেই হঠাৎ মামু বললেন, মামা (ভাগ্নে বয়সে বড় হলে তাকে উল্টো মামা বলার নিয়ম!), ব্যাটা তো মনে হয় ভুল রাস্তায় নিয়ে যাচ্ছে আমাদের।

মামু সাথে সাথে ড্রাইভারকে বললেন, তুমি কি শিওর এটা ঠিক রাস্তা?

ড্রাইভার ফুঁ দিয়ে কথা উড়িয়ে দিয়ে বললেন, আলবাৎ! ডোন্ট ওরি।

লন্ডনে সন্ধ্যার পরেই শুনশান হয়ে যায়। এই মাঝ রাত্রিরে নির্জন এক অন্ধ গলিতে গিয়ে থামলেন জনাব এলিট ড্রাইভার।

আমাদের দু'জনের গলা শুকিয়ে গেল। ব্যাটা ডাকাতি করার পরিকল্পনা করছে নাকি?

ভেতরে ভেতরে ঘাবড়ে গেলেও গলা শান্ত করার চেষ্টা করে বললাম, মনে হচ্ছে ভুল জায়গায় চলে এসেছ।

চালক বিরক্ত গলায় বললেন, তাই নাকি? 

তারপর আবার গাড়ি ঘুরিয়ে অন্য রাস্তায় রওনা দিল।

গুগল ম্যাপেও সঠিক ডিরেকশন দিচ্ছে না। কোন দিকে নিয়ে যাচ্ছে জানি না।

মামুজি লন্ডনে এক দশকের বেশী ধরে আছেন। রাতের লন্ডন হাতড়ে হাতড়ে রাস্তা বের করার চেষ্টা করছেন।

আমার কপালে বিন্দু বিন্দু ঘাম।

মনে হচ্ছে অনন্ত কাল ধরে ব্ল্যাক ক্যাব যেতে যেতে ব্ল্যাক হোলে হারিয়ে যাবে।

কিভাবে কিভাবে যখন এপার্টমেন্টে পোঁছালাম, তখন একটু স্বস্তির নিঃশ্বাস ফেললাম। আট পাউন্ডের ভাড়া ছাব্বিশ পাউন্ডে শেষ হলেও এটা নিয়ে মাথা ঘামালাম না। 

ব্ল্যাক ক্যাবের দরজা খুলতে পারলেই যেন বাঁচি!

[পূর্ব প্রকাশ](https://www.facebook.com/ashraful.alam/posts/10156694414450583)