---
title: এপিং ফরেস্টের ভূত 
date: '2020-11-05'
tags: ['England', 'Travel']
---

প্রথমেই বলে নিই আমি ভূত বিশ্বাস করিনা। ভৌতিক কিছু দেখলে আঁতকে ওঠার মানুষ না। নিজ বিচার বুদ্ধিতে কোন ব্যাখ্যা না থাকলে ধরে নিই আমার জানার সীমাবদ্ধতা।

তবে আজ সন্ধ্যা রাত্তিরে কিছুক্ষণের জন্যে ভয়ে জমে গিয়েছিলাম, কনকনে শীতের মধ্যেও ঘামছিলাম। সে সময়টায় মনে হচ্ছিল অপার্থিব কোন অভিজ্ঞতার মুখোমুখি হয়েছি। আমার যাবতীয় যুক্তি, বিদ্যাবুদ্ধি ব্যাখ্যাতীত অভিজ্ঞতার কাছে হারিয়ে গিয়েছিল।

অফিস থেকে সপ্তাহখানেকের হলিডে নিয়েছি। 

কোন ভ্যাকেশন প্ল্যান নেই। সারাদিন ঘুমাই, আলসেমি নিয়ে সময় কাটাই। কম্পলিট সুইচ অফ।

সন্ধ্যা বেলায় হাঁটতে বের হয়েছি। বন্ধু সিকদার ভাই হাঁটার পথেই গাড়ি নিয়ে হাজির। কোন তাড়াহুড়ো নেই। গল্প, আড্ডা, খাওয়া আর ঘোরাঘুরি।

বাঙ্গালী দোকানে ফুচকা, চটপটি আর বিরিয়ানি খেয়ে কোথায় যাওয়া যায় ভাবছি, যেখানে আয়েশ করে গল্প চালিয়ে যাওয়া যায়।

শীতের রাত। কুয়াশা নামতে শুরু করেছে।

গাড়িতে বসে সিকদার ভাই রহস্যময় গলায় বললেন চলেন একটা ইন্টারেস্টিং জায়গায় নিয়ে যাই শহরের বাইরে।

জায়গা বেশী ইন্টারেস্টিং হলে গল্প করা হবে না, এই যুক্তিতে সাড়া দিলাম না। 

সিকদার ভাই অল্পতে হার মানার পাত্র না। ভুজং ভাজং দিয়ে আমাকে নিয়ে রওনা দিলেন অজানার উদ্দেশ্যে।

কিছুদূর যেতেই শহর ছাড়িয়ে গেলাম। মূল রাস্তা থেকে গাড়ি ঢুকে গেল শুনশান পথে। জঙ্গলের মাঝ দিয়ে গাড়ি চলছে, গাড়ির হেডলাইট কুয়াশায় ঢাকা অন্ধকার কেটে কেটে যাচ্ছে। দু'ধারে গাছের শাখা প্রশাখা গাড়ির আলোয় আদিভৌতিক ছায়া তৈরী করছে। মনে হচ্ছে বুনো প্রকৃতির গভীরে ঢুকে যাচ্ছি।

সিকদার ভাই বললেন হুটহাট হরিণ দেখতে পারেন, খেয়াল রাখেন।

আমি কিঞ্চিত আতংকিত বোধ করলাম। হরিণ দেখার চাইতে গাড়ির সাথে লেগে যায় এই ভয়ে।

নানা বিষয়ে গল্প করার চেষ্টা করছি। গল্প জমছে না।

মনে হচ্ছে অনন্তকাল ধরে এই গাড়ি চলবে।

এক সময় গাড়ি গিয়ে থামলো জঙ্গলের গহীনে একটা সরাইখানায়।

অন্ধকারের ভেতর হঠাৎ সরাইখানার আলোয় যেন কিছুটা সস্তি এনে দিল। সামনে বিশাল একটা মাঠ। ওপারে কয়েকটা গাড়ি পার্ক করা।

আমাদের গাড়িও পার্ক করা হলো। পার্ক করা গাড়িগুলোর আশেপাশে মানুষের কথা ভেসে আসছে। এদের মাঝে বাংলাতেও কয়েকজন কথা বলছিল।

ঢাকার আশুলিয়ার মতো নির্জন প্রান্তরে আড্ডা মারার জায়গা যেন।

এখান থেকে খানিক দূরে নিজস্ব লাইটিং এ সরাইখানাটিকে অদ্ভুত সুন্দর লাগছিল।

খানিক পরেই সব আলো নিভিয়ে দেয়া হলো। চারপাশটা ঘুটঘুটে অন্ধকারে ডুবতে গিয়েও ডুবলো না। 

আকাশে চাঁদ উঠেছে। সিকদার ভাই কবিতা তার লেখা কবিতা পড়ে শোনাচ্ছেন।

খুব কাছ দিয়ে একটা হৃষ্টপুষ্ট শেয়াল হেঁটে গেল।

এমন অদ্ভুতুড়ে পরিবেশে মন দিয়ে কবিতায় মন বসে না।

কবিতা পড়া শেষ করে সিকদার ভাই বললেন, কাছেই একটা ভৌতিক জায়গা আছে, হ্যাংম্যান হিল। জায়গাটার একটা ইতিহাস আছে।

অনেকদিন আগের কথা। নতুন বিয়ে করা এক দম্পতি  এদিকের জঙ্গলের গভীরে আসার পর তাদের গাড়ি বিকল হয়ে গিয়েছিল। নবপরিণীতা স্ত্রীকে রেখে স্বামী গিয়েছিলেন গাড়ি সারাই করার লোক খুঁজতে। পরে আর ফিরে আসেনি।

অনেক পরে লোকটিকে একটা গাছের সাথে ফাঁসি লাগানো অবস্থায় পাওয়া গেল।

বুঝলাম সিকদার ভাই ভয় লাগানোর চেষ্টা করছেন। এমন আদিভৌতিক পরিবেশে এমন গল্প খারাপ জমে না, তবে আতংকে কাঠ হওয়ার মতো কিছু না।

তবে জায়গাটার একটা মজার বিশেষত্ব আছে।

হ্যাংম্যান হিলের রাস্তায় ঢাল বরাবার নীচের দিকে নামতে থাকলে গাড়ি ওপরের দিকে যেতে থাকে। মনে হয় যেন কোন অজানা শক্তি ওপরের দিকে টেনে নিয়ে যাচ্ছে।

যাবো কি যাবো না করে শেষ পর্যন্ত রওনা দিলাম সেদিকে। আসল ব্যাখ্যা পরে জানা যাবে, আগে অভিজ্ঞতাটা হোক।

এই ঘন জঙ্গলেও আরেকটা বাড়ির দেখা মিলল পথে। বিশাল ম্যানশন বাড়ির সামনে গাছগাছালিতে ভরা। সেটা পাশ কাটিয়ে সরু রাস্তা দিয়ে উপরে উঠতে থাকলাম গাড়ি নিয়ে। 

গাড়ি ওপরে উঠতে উঠতে কিছুদূর গিয়ে ইউ টার্ণ নিয়ে নীচে ঢাল বরাবর নামতে থাকলো।

এ সময়টা গাড়ির গতি কমিয়ে সিকদার ভাই আস্তে আস্তে বললেন এটাই সেই হ্যাংম্যান হিল।

আমি নড়ে চড়ে বসলাম।

সামনে গাড়ির হেডলাইটের আলো ছাড়া বাকী সব অন্ধকার। সেই আলোয় দেখা যাচ্ছে ঢাল বেয়ে নীচে চলে যাওয়া গাছের সারি।

সিকদার ভাই গাড়ির স্টার্ট বন্ধ করে দিলেন। গাড়িতে স্প্যানিশ মিউজিক চলছিল, সেটাও বন্ধ। চারিদিকে শুনশান নীরবতা।

গাড়ির ব্রেক নিউট্রাল করে দেওয়ার সাথে সাথে গাড়ি ওপরের দিকে উলটো দিকে যেতে থাকলো। 

সত্যি সত্যি মনে হচ্ছিল কোন দানবীয় শক্তি মাধ্যাকর্ষণের বিরুদ্ধে কাজ করছে।

ঢালের শেষ প্রান্তে আরেকটি গাড়ি অন্য রাস্তা দিয়ে পার হয়ে গেল। স্পষ্টই বোঝা যাচ্ছিল আমাদের গাড়ি ওপরের দিকে চলে যাচ্ছে ইঞ্জিনের সাহায্য ছাড়া।

আমি গাড়ির কাঁচ নামিয়ে জানালা দিয়ে বাইরেটা দেখলাম। দেখা ভুল কোথায় বোঝার চেষ্টা করলাম।

কোন ভুল নেই, গাড়ি পেছন বরাবর ওপরের দিকে যাচ্ছে।

সেই আনন্দে চারপাশের গাছগুলো অশরীরি হাসি দিচ্ছে যেন।

আমার গল্প এখানেই শেষ।

এই অভিজ্ঞতার একটা বৈজ্ঞানিক ব্যাখ্যা পেয়েছি। কিন্তু সেটা নাহয় নাইবা বললাম।

মাঝে মাঝে বন্ধুদের রহস্যের মাঝে রাখার মাঝেও আনন্দ আছে।

[পূর্ব প্রকাশ](https://www.facebook.com/ashraful.alam/posts/10157184578840583)