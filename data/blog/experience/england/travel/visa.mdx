---
title: ভিসা
date: '2019-10-02'
tags: ['England', 'Travel']
---

আমার দলবল নিয়ে অফিসের কাজে লন্ডন যাবো। 

সবাই ট্যুর প্ল্যান করছে, আমি শুকনো মুখে বসে আছি। 

আমার সহকর্মীরা সিঙ্গাপুরিয়ান বলে ভিসা লাগবে না, আমাকে দাঁড়াতে হবে ভিসার জন্য। ইভেন্টের আর মাত্র দু'তিন সপ্তাহ বাকী। 

আমার যাওয়া অনিশ্চিত। আমার অবস্থা দেখে ওদের ট্যুর প্ল্যানে ভাটা পড়ল। আমি না গেলে তারা যায় কিভাবে।

আমি ভরসা দিয়ে বললাম, সমস্যা কি। তোমরা যাবে। লন্ডন সুন্দর শহর।

শেষ পর্যন্ত ভিসা পেতে সমস্যা হয়নি। প্রিমিয়াম সার্ভিস বলে একটা ব্যাপার আছে। অতিরিক্ত ফি গুনে এক সপ্তাহেই ভিসার ব্যবস্থা করে দিল অফিস।

এই অতিরিক্ত ফিটাকে কি আমাদের দেশী ভাষায় স্পীড মানি বলা যায়?

প্রথমবার দেশে ড্রাইভিং লাইসেন্সের জন্য কোন ঘুষ দেবো না ঠিক করেছিলাম। সবাই বলছিল, তাহলেই সেরেছে। আর হয়েছে তোমার ড্রাইভিং লাইসেন্স পাওয়া।

মজার ব্যপার হলো, শেষ পর্যন্ত কোন ঘুষ ছাড়াই আমার লাইসেন্স হয়েছিল।

তবে বাস্তব সত্যি হলো, স্পীড মানি বা ঘুষ না দিলে অনেক ক্ষেত্রে কাজ কর্ম করানো যায় না আমার দেশে।

মজার ব্যাপার হলো, স্পীড মানি দিলে খুব যত্ন করে কাজ করে দেয় সংশ্লিষ্ট কর্তা ব্যক্তিরা। স্পীড মানিতো নয়, যেন এনার্জি ড্রিংক। ঝটপট সব কাজ শেষ। অফিসের কাজের সময় শেষ হয়ে গেলেও দরকার হলে  রাত জেগে কাজ করে দেবে।

বিদেশ বিভুঁইয়ে বৈধ স্পীড মানির এই ব্যপারটা আমার কাছে আসলে ভালোই লেগেছে। 

বর্তমানে আমাদের দেশে দুর্নীতি দমনের নানা উদ্যোগ নেয়া হচ্ছে, যেটা অবশ্যই প্রশংসনীয়। তবে শুধু ধর পাকড় করলেই দমন হয়ে যাবে এমন নয়।

কর্মকর্তা ও কর্মচারীদের বেতন বাড়িয়ে দুর্নীতি না কমাতে মাননীয় প্রধানমন্ত্রীও বিস্ময় প্রকাশ করেছেন।

সরকারী হাসপাতাল, শিক্ষা বা টিভিতে সবার অনীহা থাকলেও সরকারী চাকুরীর কথা শুনলে হাসি একান ওকান হয়ে যায়। 

আমার কাছে মনে হয়, আমাদের দেশে সরকারি চাকুরীর ব্যাপারটা অটোগ্র‍্যান্টেড মনে করে সবাই।

এ কারণেই শুধু বেতন বাড়িয়ে তেমন একটা লাভ হবে না। 

বরং বেসিক বেতনের পাশাপাশি প্রতিটা কাজের জন্য আলাদাভাবে বৈধভাবে উপরি দিলে কাজের গতি বাড়বে। 

এই উপরি পেতে হলে নির্দিষ্ট সময়ের মধ্যে একেকটি কাজ শেষ করতে হবে। সাধারণ বা প্রিমিয়াম যে কাজই হোক না কেন নির্দিষ্ট একটি গ্রহণযোগ্য সময়ের ভেতর করতে পারলে, তবেই পাওয়া যাবে বৈধ উপরি।

বৈধভাবে উপরি পেলে কে যার অবৈধ পথে?

[পূর্ব প্রকাশ](https://www.facebook.com/ashraful.alam/posts/10156694414450583)