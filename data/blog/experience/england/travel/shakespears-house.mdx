---
title: শেক্সপীয়রের বাড়ি
date: '2019-10-13'
tags: ['England']
---

লন্ডন শহর ছাড়িয়ে বার্মিংহামের দিকে গ্রামের ভেতর দিয়ে আমরা সেখানে যখন পৌঁছলাম, তখন বিকেল হয়ে এসেছে।

গ্রামটা নিরিবিলি হলেও কয়কশ' বছরের পুরনো একটি বাড়ির সামনে অনেক মানুষ দেখা যাবে। 

বাড়িটি দোতলা, কাঠের। নীচতলার সামনে ছোট ছোট জানলা গলে মানুষজন ভেতরটা দেখার চেষ্টা করছে।

সবার কৌতুহলের কারণ আর কিছুই নয়। এই বাড়িটিতেই চারশ' বছর আগে জন্ম নিয়েছিলেন পৃথিবীর ইতিহাসের সেরা সাহিত্যিকদের একজন শেক্সপীয়র, অনেকের মতে The First Genius!

শেক্সপীয়রের জন্মস্থান দেখার খরচ নিতান্ত কম নয়, তবু সাহস করে টিকেট কেটে দলেবলে ঢুকে পড়লাম আমরা।

ঢোকার প্রথমেই একটা ঘরে শেক্সপিয়ারকে নিয়ে নানাজনের স্মৃতি, উক্তি প্রদর্শনীতে সাজানো। সেটা পেরিয়ে বাইরে বেরুলেই খোলা জায়গা পেরুলে শেক্সপীয়রের জন্মস্থান সেই দোতলা বাড়িটি। 

উঠোনে শেক্সপীয়রের গল্প থেকে কোন এক চরিত্র জীবন্ত হয়ে এসে সংলাপ বলছে। আমরা যখন গিয়েছিলাম, রোমিও জুলিয়েটের সংলাপ চলছিল।

বাড়িটিতে ঢুকলেই সেইসময়ের মেইডের পোশাক পরা একজন স্টাফ সুন্দর করে হাসি দিলেন। 

ছোট রুমটা পেরুলেই শেক্সপীয়রের লেখার টেবিল। একটা বাঁধানো খাতার খোলা দু'পাতায় শেক্সপীয়রের হাতের লেখা, মাঝখানে ব্যবহৃত পালকের কলমটি রাখা। আর আছে মোমদানী, থালায় সাজানো কিছু খাবার।

পার্লার (The Parlour) বলে যে রুমটি ডাকা হতো এটা আসলে আজকের দিনের ড্রয়িংরুমের মতো। সুন্দর আসবাব দিয়ে সাজানো ঘরটি। অতিথিরা আসলে ফায়ার প্লেসের পাশে বসে গল্প করতো পরিবারের সদস্যরা। 

পার্লারে দামী চাদর দিয়ে সাজানো একটা বিছানা চোখে পড়বে, যেটা ঘরের সবচাইতে দামী আসবাব হিসেবে গণ্য হতো। অতিথিদের কেউ থেকে গেলে এটাই হতো শোবার স্থান, নাইলে স্রেফ শোভা বর্ধন করতো বিছানাটি।

হল (The Hall) রুম হচ্ছে আসলে খাবার ঘর। লম্বা টেবিলে সাজানো আছে সে সময়ের খাবারের নানা প্রতিকৃতি।

সেসময়ের সমাজের শ্রেণী অনুয়ায়ী খাবারের ধরণ ও মেন্যু আলাদা আলাদা ছিল। মধ্যবিত্ত পরিবারের শেক্সপিয়ারের বাসায় দিনে দুটি মেইন মিল খাওয়া হতো, যার প্রথমটি শুরু হতো সকাল এগারোটায়। সকাল ছ'টায় স্কুল থেকে বেরিয়ে ফিরে বালক শেক্সপীয়র মূল খাবারে অংশ নিতেন।

খাবার হিসেবে থাকতো রুটি, পাই, পটেজ, মাছ আর মাংস। অবশ্য শুক্র, শনি আর বুধবার মাংস না খাওয়ার রীতি ছিল।

শেক্সপীয়রের পারিবারিক ব্যবসা ছিল গ্লভসের। শীতপ্রধান অঞ্চলটিতে শুধু শীত নিবারণের জন্যই নয়, দামী গ্লাভস হাতে পরা হতো অভিজাত্যের প্রতীক ছিল হিসেবে। 

শেক্সপীয়রের বাবার গ্লভসের ওয়ার্কশপটি চোখে পড়বে বাড়িটির দোতলায় উঠতেই। ভেড়া, কুকুর, হরিণের চামড়ার নানা প্রতিকৃতি রয়েছে একপাশে, যেগুলো দিয়ে তৈরী করা গ্লভস রয়েছে আরেকদিকে।

পারিবারিক ব্যবসা বলেই, শুধু এই ঘরটিতেই নয়, অন্যান্য ঘরেও চোখে পড়বে নানা দামের গ্লভস।

গ্লভসের ওয়ার্কশপের উল্টোদিকে বালক শেক্সপিয়রের শোবার ঘর। পাঁচ বছর থেকে ষোল বছর পর্যন্ত এই ঘরটিতে থাকতেন তিনি ভাইবোনদের সাথে।

এর পরের ঘরটিই তার জন্ম নেয়ার সেই ঐতিহাসিক স্থানটি।

সেই মুহুর্তের অবস্থার পরিবেশ তৈরী করতে শুধু বিছানাই নয়, ধাত্রীদের ব্যবহৃত পানি গরম করার সরঞ্জাম, বড় বাউয়েল ইত্যদি সাজানো আছে, যেন একটু পরেই জন্ম নেবে ষোড়শ শতকের এক শিশু।

রুমটির একপাশে সে সময়ের পোশাক পরা একজন স্টাফ দাঁড়িয়ে ছিলেন হাসি মুখে। বললেন সে সময়ের গল্প।

আমি জিজ্ঞেস করলাম, শেক্সপীয়রের জন্মদিন কবে। উত্তর দিলেন ২৩ এপ্রিল। এ নিয়ে আমার অবশ্য আত্মশ্লাঘার কারণ আছে। কারণ, দিনটি আমারো জন্মদিন। 

আমার এক বন্ধু আছে, তার জন্মদিন ২৬ এপ্রিল। অনেক জায়গায় শেক্সপীয়রের জন্মদিন উল্লেখ থাকাতে এ নিয়ে তার সাথে আমার প্রায়ই খুনসুটি হতো।

সে রহস্য জানা গেল পরে।

সে সময়ে খ্রিস্ট ধর্মে ব্যাপটিজম করা হতো শিশুর জন্মের তিনদিন পর। শেক্সপীয়রের ব্যাপিস্ট হওয়ার নথিতে তারিখটি ছিল ২৬ এপ্রিল। সে হিসেবে জন্মতারিখ ২৩ হলেও সেটা আসলে কোথাও লিপিবদ্ধ নেই। 

জন্ম থেকে পাঁচ বছর পর্যন্ত এই ঘরটিতেই বাবা মায়ের সাথে ছিলেন শেক্সপীয়র।

জন্মস্থানের এ ঘরটি বাড়ির বর্ধিত অংশের সাথে লাগানো দরজা পেরুলেই সেখানে প্রবেশ করা যায়।

সাহিত্যিক হলেও শেক্সপীয়রকে বৈষয়িক বলা যায়। মূল বাড়ির বর্ধিত অংশটিকে হোটেল বা ইন বানিয়ে ভাড়া দিতেন সে অংশটি।

১৬ বছরের পরে ভাগ্য সন্ধানে বেরিয়ে গেলেও এখানে তার মা বোনেরা ছিলেন। মাঝে মাঝেই আসতেন তাদের খোঁজ খবর নিতেন।

শেক্সপীয়ারের মৃত্যুর পর উত্তরাধিকার হিসেবে বাড়িটির মালিক হয় তার মেয়ে। মাত্র ১ শিলং এর বিনিময়ে একটি ঘরে বোনের থাকার ব্যবস্থা ছিল। 

কালক্রমে বাড়িটি উপযুক্ত উত্তরাধিকার না থাকার কারণে নানা হাত ঘুরে শেষ পর্যন্ত একটি ট্রাস্টের উদ্যোগে তাঁর স্মৃতিবিজড়িত এই স্থানটি উনিশ শতকের শেষের দিকে সংরক্ষণের উদ্যোগ নেয়া হয়।

সেই থেকে প্রতিদিনই সাহিত্য ও ইতিহাসপ্রেমী ছাড়াও অসংখ্য মানুষের পদচারণায় মুখর হয়ে ওঠে শেক্সপীয়রের জন্মস্থান।

[পূর্ব প্রকাশ](https://www.facebook.com/ashraful.alam/posts/10156232482420583)