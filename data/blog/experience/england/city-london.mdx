---
title: শহর লন্ডন
date: '2020-10-08'
tags: ['England']
---

হিথ্রো এয়ারপোর্টের বাইরে পা রাখতেই এক ঝলক শীতল হাওয়ায় আলিঙ্গন করে নিল লন্ডন শহর। 

তখনো সকাল হয়নি পুরোপুরি। দু'পাশের গাছগাছালির হাইওয়ে দিয়ে যেতে যেতে ভোরের ফুটতে থাকা আলোয় অদ্ভুত সুন্দর লাগছিল শহরটিকে।

ধীরে ধীরে সেই শহর জেগে উঠলেও খুব যেন তাড়া নেই। পৃথিবীর সবাচাইতে ব্যস্ত শহর থেকে আসার কারণেই হয়তবা মেগাসিটি লন্ডনকে ধীর লয়ের মনে হয়েছে।

শহরে খুব একটা স্কাইস্ক্র‍্যাপার চোখে পড়ে না, হঠাৎ হঠাৎ প্রাচীন ক্যাথেড্রাল, পুরনো দালান দেখা যায়। কয়েকশ' বছরের রাজকীয় আভিজাত্যের ছাপ যেন ছড়িয়ে আছে এখানে সেখানে।

সরকার নাগরিকদের অনেক সুবিধা দিলেও পথে ঘাটে মাঝে মাঝে হোমলেস মানুষ দেখা যায়।

এদের মাঝে অনেকেই অন্য দেশ থেকে অবৈধ ভাবে আসা।

আবার অনেকে আছে ড্রাগ বা এলকোহল এডিক্ট। 

শহরটিতে ড্রাগ সমস্যা পুরোপুরি নিয়ন্ত্রণে নেই। মাঝে মাঝে অনেককে দেখা যায়, নির্বিকার ভঙ্গিতে গাঁজার স্টিক ধরিয়েছে।

লন্ডন শহরে সূর্য মামার দেখা পাওয়া ভার। সবসময় মেঘলা মেঘলা শীতল পরিবেশ।

যুক্তরাজ্য শীতের দেশ। এ কারণে এসব দেশে বিষন্নতার প্রবণতা অনেক বেশী, শীতের কারণে বাইরে গিয়ে খুব একটা এক্টিভিটি করতে পারে না বলে।

আমার সহকর্মী জানালেন, এখন ঠান্ডা কিছুটা আরামদায়ক, সামারের কাছাকাছি বলে। বছরের অন্য সময় অনেক শীত থাকে। 

এই অল্প শীতেও আমি কিঞ্চিত বিপদে পড়েছি। গরমের দেশে থাকি বলে শীতের কাপড় বেশী নেই। আসার সময় হুডি জাম্পার নিয়ে এসেছি। তাতেও শীত মানছে না বলে ভেতরে দুই তিনটা টি-শার্ট চাপিয়ছি।

সকালে অফিসের সময়টায় লোকজনের মাঝে খানিকটা তাড়াহুড়ো চোখে পড়ে।

ইংল্যান্ডে গাড়ি সস্তা হলেও শহরে অফিস টাইমে চড়া ফি'র কারণে গাড়ি নিয়ে আসার উপায় নেই। টিউব, ট্রেন বা বাসেই সবাই অফিসে আসে।

লন্ডনে রেস্টুরেন্টে খাওয়া খুব ব্যয়বহুল। 

দুপুরের দিকে খাবারের দোকানগুলোতে কিউ লম্বা হতে থাকে।

এখানে মোটামুটি ন'টা পাঁচটা অফিস কালচার। পাঁচটা বাজতেই আবার তাড়াহুড়ো দেখা যায়। 

সাড়ে ছ'টার দিকে সন্ধ্যে হয়। তার আগেই রাস্তা ফাঁকা হতে থাকে।

শীতের সন্ধ্যায় কিছু বার বা রেস্টুরেন্ট খোলা দেখা গেলেও ঘরে ফেরাতেই যেন সবার স্বস্তি।

[পূর্ব প্রকাশ](https://www.facebook.com/ashraful.alam/posts/10156221764350583)