---
title: যাতায়াত
date: '2020-01-20'
tags: ['England']
---

অন্যসব বড় শহরের মতো লন্ডনেও প্রতিদিনের যাতায়াতে ট্রেন বড় একটা ভূমিকা পালন করে।

এখানে এটাকে বলে আন্ডারগ্রাউন্ড বা ওভারগ্রাউন্ড।

অন্য অনেক শহরের তুলনায় ট্রেনের টিকিটের দাম আকাশচুম্বী। সিঙ্গাপুরে পঞ্চাশ ডলারের টপ আপ করলে ভুলেই যেতাম কবে শেষ টাকা ভরেছি, সেখানে লন্ডনে পঞ্চাশ পাউন্ড ভরলেও সপ্তাহ যায় না।

এখানে এখন শীতকাল, তাই দিন খুব ছোট। সকাল আটটার আগেই যখন অফিসের উদ্দেশ্যে রওনা দিই তখন সূর্য উঠি উঠি করছে। গায়ে গরম কাপড় চাপিয়ে দিনশুরুর এই যাত্রা অনেক খানিই আলাদা সিঙ্গাপুরের জীবনযাত্রার তুলনায়।

তবে তফাৎটা সবচাইতে বেশী চোখে পড়ে ট্রেন স্টেশনে। চকচকে ট্রেন স্টেশন, বা এলিভেটরের বদলে সিঁড়ি ভেঙ্গে আদ্যিকালের ট্রেনের সামনে গিয়ে দাঁড়াই, রেললাইন স্পষ্ট দেখা যায়। মনে হতে থাকে পুরনো দিনের গোয়েন্দা গল্পের ফ্রেমে হেঁটে যাচ্ছি।

ট্রেনে যেতে যেতে লন্ডন শহর দেখা যায়, এটা একটা দারুণ ব্যাপার। মোবাইলে মুখ না গুঁজে জানলার ওপারে সে দৃশ্য দেখি। 

ট্রেনের ভেতর মোবাইলের নেটওয়ার্ক খুব দুর্বল। কারো সাথে বাকী আলাপ সারবো সে উপায়ও নেই।

কখনো কখনো তাকিয়ে থাকি ভেতরের মানুষজন। সিঙ্গাপুরের মতো তাড়া নেই মানুষের ভেতর। ধীর লয়ে কেউ গল্প করছে, কেউ মোবাইল দেখছে, কেউ বই পড়ছে।

যেতে যেতেই অবিকল ছেলে বেলার নানা বাড়ি যাওয়ার ট্রেনের মতো আওয়াজ তুলে দুলতে দুলতে যায় ট্রেন।

আমি কান পেতে রই।

[পূর্ব প্রকাশ](https://www.facebook.com/ashraful.alam/posts/10156473926245583)