---
title: লন্ডনের পার্ক
date: '2020-06-28'
tags: ['England', 'Travel']
---

শীত কাটিয়ে বসন্ত আসতে না আসতেই লন্ডনের পার্কগুলোর গাছগুলোতে অদ্ভুত সুন্দর নাম না জানা অনেক ফুলে ভরে ওঠে। বড় মাঠ পেরিয়ে হালকা মেঘের আকাশের বিচিত্র রঙের সাথে তারা যেন উৎসবে মাতে।

লন্ডনের প্রায় ৪৭ ভাগ জায়গাই সবুজ, এর পেছনে একটা ভূমিকা রেখেছে এর পার্কগুলো।

বিস্ময়কর হলেও সত্য লন্ডনের বিশাল অংশ জুড়ে প্রায়  তিন হাজারের মতো পার্ক রয়েছে, যেটা পৃথিবীর আর যেকোন শহর থেকে আলাদা করেছে এটিকে।

শহরে এতো এতো সবুজ পার্কের কারণে এগুলো এখানকার জীবনযাত্রার একটা অংশ হয়ে আছে।

পার্কগুলোতে সারাদিনই মানুষজন থাকে। স্বভাবতই বিকেলবেলায় মানুষজন বাড়তে থাকে। শিশু থেকে বৃদ্ধ সব বয়সের মানুষে মুখরিত হয়ে ওঠে।

কিছু কিছু পার্কের মাঠ যেন তেপান্তরের মতো, তিন চারটে ফুটবল মাঠের অনায়াসে এঁটে যাবে। মাঠের একদিকে হয়ত দেখা যাবে একদল ফুটবল খেলছে, আরেকপাশে অল্পবয়েসীরা গোল হয়ে গল্প করছে। কোন অংশে শিশুরা ছুটোছুটি করছে।

শেষ বিকেলের আলোয় এ দৃশ্যগুলো দেখে মনে হয় যেন কোন শিল্পীর ক্যানভাস থেকে জীবন্ত হয়ে উঠে এসেছে।

আমাদের বাসার কাছে বেশ কয়েকটা পার্ক আছে, তার মধ্যে একটা হলো ভ্যালেন্টাইন্স পার্ক, কয়েকশ' বছরের পুরনো পার্কটা প্রায় ১৩০ একরের বিশাল এলাকা জুড়ে আছে। 

পার্কে ঢুকতে না ঢুকতেই অদ্ভুত সুন্দর একটা সরোবর চোখে পড়বে। চারদিকে গাছগাছালির ছায়া সেই সরোবরের ওপর পড়ে মুগ্ধতা তৈরি করে। একপাশে ছোট ছোট দলে হাঁসেরা ভেসে বেড়াচ্ছে, আরেকপাশে মা রাজহাঁস তার ছানাপোনা দিয়ে গম্ভীরভাবে ঘুরে বেড়াচ্ছে। তার ছানাগুলো খুবই দুষ্টু, এদিক ওদিক ছুটছে, আবার মায়ের কাছে ফিরে আসছে।

একটা মজার তথ্য হলো ইংল্যান্ডের সব রাজহাঁসের মালিক ব্রিটেনের রাণী, যদিও চাইলে যে কেউ খাবার দিতে পারে এদের। পথচারীদের অনেকেই সাথে করে পাওরুটি নিয়ে আসে। 

ইংল্যান্ডের আবহাওয়া অনুমান করা কঠিন, এই রৌদ্র তো এই বৃষ্টি।

কাছেই বড় বড় গাছ আছে, বৃষ্টি এলেই চাইলেই গাছের নীচে দাঁড়ানো যায়। কিন্তু কখনো কখনো ইচ্ছে হয় হাঁসেদের সাথে সবুজের সাথে আমিও কতোক্ষণ ভিজি।

ভ্যালেন্টাইন্স পার্কে কাঠবিড়ালিও দেখা যায়, যথারীতি খুব দুষ্টু, তবে মানুষ খুব ভয় পায় বলে মনে হলো না।

চা খেতে খেতে এতো সুন্দর দৃশ্য দেখার আলাদা একটা আরাম আছে। ইদানীং সাথে করে বাসা থেকে আনা চায়ের ব্যবস্থাও হচ্ছে। চায়ে চুমুক দিতে গোল হয়ে প্রিয়জনদের সাথে গল্প করতে করতে, দূরে রবীন্দ্রনাথের চেহারার মেঘ দেখতে দেখতে মনে হতে থাকে, নেক্সট টাইম ঝালমুড়ির ব্যবস্থা করতে হবে।

[পূর্ব প্রকাশ](https://www.facebook.com/ashraful.alam/posts/10156908067020583)