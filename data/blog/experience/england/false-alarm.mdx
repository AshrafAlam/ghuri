---
title: ফলস এলার্ম
date: '2020-11-04'
tags: ['England']
---

লন্ডনে শীত পড়তে শুরু করেছে।

শীতের টুকটাক জামা কাপড় কিনতে বাড়ির কাছেই একটা স্টোরে গিয়েছি।

শপিং স্টোরে ঢোকার দরজায় এলার্ম বেজে উঠলো। 

একজন মহিলা ব্যাগ নিয়ে বেরুতেই এলার্ম বেজে উঠেছে। দরজায় থাকা সিকিউরিটি গার্ড বিনীত গলায় মহিলাকে বললেন, ব্যাগ খুলে দেখাতে।

বিনীত গলায় বললেও বিব্রতকর পরিস্থিতি। কিন্তু কিছু করার নেই।

লন্ডনের শপিং স্টোরগুলোতে হরহামেশাই চুরি হয়। 

সেদিন আরেকটা দোকানে ঢুকেছি কিছু কিনতে। হঠাৎ করেই দরজার দিকে হৈ চৈ। কেউ একজন কিছু একটা নিয়ে ছুটে পালিয়ে যাচ্ছে। দোকানের বয়ষ্ক এক মহিলা কর্মী তাকে ধরতে গিয়ে উল্টো ব্যাথা পেলেন।

চোখের পলকেই যেন নাটক হয়ে গেল। মহিলাটির আরেক সহকর্মী মৃদু শাসনের ভঙ্গিতে তাকে বললেন, তোমাকে বললাম না, এইসব চোর ছ্যাঁচোড় আটকাতে যেও না। লাভের লাভ কিছু হবেনা।

আমি বললাম, তোমরা পুলিশে রিপোর্ট করোনা কেন।

মহিলার সেই সহকর্মী বললেন, কয়েকবার করেছি। তেমন একটা লাভ হয়নি।

পুলিশ গা করেনা বলেই দোকানগুলো ছোট খাটো চুরি আর রিপোর্ট করেনা।

তবে দামী শপিং স্টোরগুলো অত্যাধুনিক সিকিউরিটি সিস্টেম বসায়।

আজকের এলার্ম বেজে ওঠার ঘটনা সেরকম একটি দোকানেই।

মহিলা থমথমে মুখ নিয়ে ব্যাগ খুলে একে একে জিনিসপত্র বের করে দেখাচ্ছেন। সিকিউরিটি গার্ড সেসব চেক করে দেখছেন। তবে সন্তুষ্ট হতে পারছেন না। বাকী সব কিছু একে একে বের করতে বলছেন। যেন যেকোন মুহূর্তেই চুরি যাওয়া জিনিস বের হয়ে আসবে।

কি হয় কি হয় এমন পরিস্থিতি।

যদিও শেষ পর্যন্ত তেমন কিছুই পাওয়া গেলনা। মহিলার যেন ঘাম দিয়ে জ্বর ছাড়লো। এলার্মটা যে ফলস এলার্ম ছিল সেটা প্রমাণ হলো।

যন্ত্র নিয়ে এমন বেকায়দা পরিস্থিতি দেখে দেশের একটা ঘটনা মনে পড়ে গেল।

ঢাকার কোন এক এলাকায় প্রায়ই রাত বিরেতে গুলির আওয়াজ পাওয়া যেত। মনে হতে থাকে শট গান দিয়ে কেউ পর পর কয়েক রাউন্ড গুলি করছে।

এলাকাবাসী আতংকিত হয় পুলিশে খবর দিল।

পুলিশ এসে শব্দের উৎস খুঁজতে খুঁজতে এক বাড়িতে গিয়ে হাজির হলো।

বাড়িতে গিয়ে পাওয়া গেল অল্প বয়ষ্ক এক যুবাকে। তার দাবি আওয়াজটা আসে তার বাইক স্টার্ট করতে গেলে। 

পুলিশ কিছুটা স্বস্তির নিশ্বাস ফেললেও প্রমাণ চায়।

যুবক সানন্দে রাজী হলো।

সমস্যা হলো, স্টার্ট দিতে গিয়ে দেখা গেলো আর স্টার্ট হচ্ছেনা। ম্যানুয়াল স্টার্ট নিতে গিয়ে যুবক হাঁপিয়ে উঠছে, ঘাম ঝরতে শুরু করেছে। পুলিশের সন্দেহ ঘনীভূত হচ্ছে। নিজের অজান্তেই পুলিশ অফিসারের হাত চলে যাচ্ছে পিস্তলের বাটের ওপর।

হঠাৎ করে গুলির আওয়াজে পুলিশ অফিসার হয়ত খাপে রাখা পিস্তল বের করে ফেলত তড়িৎ বেগে।

তার আগেই ভুল ভাঙ্গে সবার।

এই আওয়াজ সেই মহান মোটর সাইকেল স্টার্ট নেওয়ার!

[পূর্ব প্রকাশ](https://www.facebook.com/ashraful.alam/posts/10157182680845583)