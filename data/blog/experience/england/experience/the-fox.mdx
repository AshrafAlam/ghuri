---
title: শিয়াল!
date: '2020-03-19'
tags: ['England']
---

রাতের বেলা বাসার সামনে দাঁড়িয়ে আছি। শূন্য শহর। কদাচিৎ দু'একটা গাড়ি দ্রুত চলে যাচ্ছে।

হঠাৎ করে একটা শিয়াল দেখে চমকে গেলাম। শুনেছি লন্ডনে শিয়াল দেখা যায় প্রায়ই। এই তাহলে সেই বস্তু। ময়লার স্তুপ থেকে কি একটা নিয়ে দৌড়ে চলে গেল।

নিঃশব্দ রাতে রুটি রোজগারে নেমেছে। 

একটু পরে আবার ফিরে এলো রাস্তার এদিকটায়। কাজের যেন শেষ নেই। আমার খুব কাছ দিয়ে রাস্তা পার হচ্ছিলেন পন্ডিত মশায়।

ক্ষণেই টের পেয়ে গেলেন কোন আদম বান্দা তার দিকে তাকিয়ে আছে। কুকুর হলে হয়ত দৌড়ে দূরে সরে যেত। খানিকটা চালাক বলেই দাঁড়িয়ে তাকিয়ে বোঝার চেষ্টা করতে থাকলো অবস্থা।

পকেট থেকে ফোন বের করছি। এই ঐতিহাসিক ছবি না তুললেই নয়। শিয়াল মামা তার আগে পালায় কিনা সন্দেহ ছিল।

মোবাইল ফোন তাক করে দেখি আমার দিকে মুগ্ধ নয়নে তাকিয়ে আছে।

শাটারের সাউন্ডে নিজেই খানিকটা চমকে গেলাম। আধিভৌতিক রাতে অন্যরকম লাগছিল সে শব্দ।

শিয়াল মামা রাস্তা আর পার হলেন না। ফিরে যাবার পথ ধরলেন।

চালাক পন্ডিত মানুষের কথা বুঝলে বিনয় নিয়ে বলতাম, ছবির পোজের জন্য থ্যাংকু। প্লীজ আপনার কাজ সারতে পারেন। কিচ্ছুটি বলবো না।

[পূর্ব প্রকাশ](https://www.facebook.com/ashraful.alam/posts/10156622663295583)