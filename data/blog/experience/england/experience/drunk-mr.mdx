---
title: মাতাল সমাচার
date: '2020-12-10'
tags: ['England']
---

কয়েকদিন আগে একটা রেস্টুরেন্টের সামনে দেখি পুলিশের গাড়ি দাঁড়িয়ে আছে। গাড়ির ভেতরে বহু কসরত করে আসামী ঢোকানো হচ্ছে।
 
কৌতুহল নিয়ে দাঁড়ালাম। 

ইংল্যান্ডের পুলিশ খুব ভদ্রগোছের হয়। "ভাই এইখানে গ্যাঞ্জাম করবেন না" জাতীয় দেশী পুলিশের এমন ঝাড়ি খাওয়ার সম্ভাবনা কম।

বেশ কয়েকদিন আগে দূর থেকে তাদের ছবি তুলতে দেখে আমাকে তাদের গাড়ির ড্রাইভিং সিটে বসিয়ে হাসি হাসি মুখে ছবি তুলেছে।

তবু কি ধরণের আসামী জিজ্ঞেস করতে সংকোচ হচ্ছে। আরো কয়েকজন দাঁড়িয়ে গেছে। তাদের অনেকের প্রশ্নের মুখে একজন দাঁত বের করে হাসতে হাসতে বলছেন, ড্রাংক হয়ে গিয়েছিল বেচারা, তার বাসায় নিয়ে যাচ্ছি।

শীতপ্রধান এই দেশে এলকোহল খুব কমন বলে, এ সংক্রান্ত ঝামেলাও অহরহ চোখে পড়ে।

আজ আমাদের এক প্রতিবেশী আন্টি বাইরে থেকে এসে নিজের ফ্ল্যাটে ঢুকছিলেন। তার পিছুপিছু জনৈক ব্যক্তি তার ঘরে প্রবেশ করে ফেলল, কোন সংকেত ছাড়াই।

আন্টির পিলে চমকানোর মতো অবস্থা!

উনি চেঁচামেচি শুরু করতেই আশপাশের প্রতিবেশী জড় হয়ে গেছে।

কিন্তু লোকটি খুব শান্তভাবে ব্যাখ্যা করলো এটা তারই বাড়ি।

গলা খুব শান্ত হলেও বোঝা গেল সে ড্রাংক।

মাতাল হলে মানুষের বিচিত্র সব ইচ্ছা জাগে। একজনের কথা শুনেছিলাম এ অবস্থায় তার পুলিশ পেটাতে ইচ্ছে করতো।

এই সাহেবের ইচ্ছা হয়েছে অন্যের ঘরে বসত করার।

প্রতিবেশী মামা তাকে ধমক ধামক দিয়েও কোন লাভ হলো না। মামা বিরক্ত হয়ে ছাতি নিয়ে এলেন, করোনার সময় তাকে না স্পর্শ করে ছাতির হাতল দিয়ে তার জামা টেনে বের করার চেষ্টা করতেই লোকটি জামা খুলে পুরোপুরি খালি গা হয়ে গেল।

বিশালদেহী শেতাঙ্গ লোকটিকে খালি গায়ে বিচিত্র লাগছিল, গলায় নানাকিছু পরা।

অনেক চেষ্টা করেও তাকে বের করতে না পেরে ঘরেই তাকে রেখে সবাই বেরিয়ে এলো। বাইরে তালা লাগিয়ে অপেক্ষা করছে সবাই পুলিশ আসার।

খানিক সময়ের মধ্যে কয়েক গাড়ি পুলিশ হাজির। অস্ত্র সস্ত্র নিয়ে দ্বিধা দ্বন্দ্ব নিয়ে পুলিশ একে একে ঢুকে আবিষ্কার করলো বিচিত্র এক দৃশ্য।

বেচারা মাতাল ক্লান্ত হয়ে বিছানায় কম্বল মুড়ি দিয়ে ঘুমিয়ে নাক ডাকছে।

পাশের টেবিলে আবার কমলার জুসের আধ খাওয়া গ্লাস।

ঘোরের মধ্যেই তার হিসেব - নিজের বাড়িতে একটু আয়েশ করবে না তো কোথায় করবে!

[পূর্ব প্রকাশ](https://www.facebook.com/ashraful.alam/posts/10157251476620583)