---
title: আতশবাজি
date: '2022-01-06'
tags: ['England', 'Travel']
---

ছোটবেলায় বাজি বলতে পটকা পর্যন্তই দৌড় ছিল। টাকায় চারটা পাওয়া যেত। মোটা পেন্সিলের মতো পটকার মাথায় সলতেয় আগুন জ্বালিয়েই ভৌ দৌড়! আওয়াজ একেবারে খারাপ ছিলনা। 

তবে আওয়াজের হিসেব করলে পটকার রাজা ছিল ককটেল। চকলেটের রংতায় মোড়ানো বলে, অনেকে চকলেট বোমাও বলতো। দাম তিন টাকা, একটা ফোটালে মোটামুটি এলাকা কাঁপিয়ে দিতো।

আর ছিল অদ্ভুত এক জিনিস, নাম "মোররা"। ধানী মরিচের মতো দেখতে, সুঁচালো মাথায় আগুন দিলেই তিড়িং বিড়িং করে নাচতে নাচতে আকাশে মিলিয়ে যেত। যদিও মোররা নিয়ে দু'একজনের লুঙ্গি সংক্রান্ত দুর্ঘটনা দেখে এটা নিয়ে তেমন আগ্রহ পাইনি।

আমরা বড় হতে হতে দেশে এইসব পটকা-বাজি নিষিদ্ধ হলো।

পরে আতশবাজির দেখা পেলাম সিঙ্গাপুরে গিয়ে। যদিও সেখানে ব্যক্তিগতভাবে আতশবাজি পোড়ানো নিষেধ। সিঙ্গাপুরে স্বাধীনতা দিবসে আর নতুন বছরে মেরিনা বে স্যান্ডসে আতশবাজি দেখার সুযোগ হতো, সেটা দেখার মতো ছিল। সিঙ্গাপুর রিভারের ওপরে বিচ্ছিন্ন কৃত্রিম দ্বীপে বেশ আয়োজন আতশবাজি পোড়ানো হতো, চোখের পলকেই পুরো আকাশ লক্ষ ঝলকে ভেসে ওঠে। অন্ধকার আকাশ নেমে আসে যেন, মনে হতে থাকে বিশাল যজ্ঞে নীহারিকা আর ছায়াপথে হাজার তারার জন্ম হচ্ছে।

ইংল্যান্ডে এসে আনন্দের সাথে আবিষ্কার করলাম, এখানে বছরের নির্দিষ্ট দিনে যে কেউই আতশবাজি ফোটাতে পারে। শুধু তাইনা, এই বাজিও সহজলভ্য। পাড়ার মোড়ে মোড়ে সুলভমূল্যে নানা পদের বাজি পাওয়া যাচ্ছে।

প্রথম বছর লক ডাউন শিথিল হয়েছে মাত্র। বাসার চারিদিকে খৈয়ের মতো আতশবাজি ফুটছে। আশপাশটা ঘুরে এসে সিদ্ধান্ত নিলাম, এই সুযোগ হাত ছাড়া করা যাবেনা। বাজি না ফোটালে জীবন বৃথা!

মোড়ের দোকানে গেলাম বাজি কিনতে। কতো ধরণের বাজি, গুনে শেষ করা যাবেনা। অভিজ্ঞতা বেশী নেই বলে খানকতোক রকেট বাজি কিনে ঘরে ফিরলাম।

এতো আশা করে বাজি কিনে এনে জানলাম যেখানে সেখানে বাজি ফুটানো নিষেধ। ফুটাতে হলে নিজেদের বাড়ির উঠোনে করতে হবে।

তখন ফ্ল্যাটবাড়িতে থাকি, বিল্ডিং এর পাশে নিজস্ব খোলা জায়গা আছে, কিন্তু সেখানেও এলাউ না।

আমার এই দুঃখ দেখে সিকদার ভাই এগিয়ে এলেন। জানালেন তার এলাকায় একটা পার্ক আছে, সেখানে বাজি ফোটানো যেতে পারে। বললেন সেখানে চলে যেতে, উনিও বাজি নিয়ে আসছেন।

দলবলে সবাই রওনা দিলাম সেই পার্কে। ভেবেছিলাম গিয়ে দেখবো রাজ্যের লোকজন একের পর এক বাজি ফোটাচ্ছে, বাস্তবে দেখি কেউ নেই। 

আমার ক্ষীণ শংকা হলো, এখানে বাজি ফুটিয়ে কি বিপদে পড়ি। সিকদার ভাই'র কথা শুনে এর আগেও ধরা খেয়েছি। একবার ভুজং ভাজং দিয়ে গভীর রাতে এন্টি গ্রাভিটি হিলের মতো ভৌতিক জায়গায় নিয়ে ভড়কে দিয়েছিলেন।

খানিক পরেই সিকদার ভাই হাজির হলেন, সাথে এনেছেন ধামাকা বাজি (মানে স্পেশাল ধুম ধাড়াক্কা টাইপ)। 

কিছুটা সাহস পেলাম। পুলিশ ধরলে একা ফাঁসবো না, এতোবড় ধামাকা বাজি নিয়ে সিকদার ভাইকে আগে পালের গোদা হিসেবে ধরবে।

সাথে আনা রকেট বাজি ছাড়তে শুরু করলাম। লাঠি মাটিতে গেঁথে আকাশে তাক করা রকেটে সলতে দিলেই তীব্র বেগে রকেট আকাশে গিয়ে বিস্ফোরিত হচ্ছে, চারিদিকে ছড়িয়ে পড়ছে তারার স্ফূরণ।

কয়েক দফা রকেট ওড়ানোর পর অবশেষে সিকদার ভাই'র ধামাকা বাজি ছাড়া হলো। বাক্সের মতো একটা বস্তু, ভেতরে ত্রিশটা রকেট থরে থরে সাজানো। এক কোনায় সলতে জ্বালিয়ে সবাই ত্রাহি ত্রাহি করে যে যেদিকে পারি ছুটলাম। 

একের পর এক রকেট আকাশে উঠছে, আকাশে গিয়ে প্রচন্ড শব্দে ফুটে গিয়ে তারা ছড়াচ্ছে। সে এক বিস্ময়কর অভিজ্ঞতা।

এবারের আতশবাজির মৌসুমে আর পার্ক খোঁজার দরকার হয়নি। নিজেদের বাড়ির ব্যাক ইয়ার্ডে আয়েশ করে আতশবাজি ফুটানোর সুবন্দোবস্ত হয়েছে।

নিউ ইয়ারের কয়েকদিন আগেই ব্যাগ ভর্তি বাজি কিনে আনলাম। ৩১ তারিখ রাতে আত্মীয় আর বন্ধুদের জড় করতে থাকি যারা যারা এভাইলেবল আছে। রাতে খাবার আর চায়ের আয়োজন চলছে, সবার মধ্যে একটা উৎসব উৎসব ভাব।

ধীরে ধীরে একটা করে রকেট বাজি দিয়ে শুরু করলাম।

এরপর মাঝারি ধামাকা। একসাথে পাঁচটা রকেট, একটার পর একটা।

সবশেষে বড় ধামাকা, পোশাকি নাম নেবুলা, মহাজাগতিক মেঘরাজির নাম। ষোলটা রকেটের সমন্বয়। 

একটার পর একটা ফুটতে থাকলো প্রায় মিনিট খানেকের মতো। 

পাঁচ হাজার টাকার বাজি পাঁচ মিনিটও আকাশ মাতালো না। মন যেন ভরলো না পুরো, বারোটা বাজতে তখনো কিছুক্ষণ বাকি।

বাজি ফুটিয়ে ড্রয়িংরুমে টিভি ছেড়েছি, পৃথিবীর আর কোথায় কি আয়োজন চলছে সেটা দেখার জন্য।

বারোটা বাজতে না বাজতেই পুরো এলাকা কেঁপে উঠলো, চারিদিকে প্রচন্ড শব্দে বাজি ফুটছে, শুধু খৈ না, মনে হচ্ছিল খৈয়ের শত শত ফ্যাক্টরি চালু হয়ে গেছে।

বাড়ির সামনের রাস্তায় দাঁড়ালাম। আমাদের মতো অনেকেই বেরিয়ে এসেছে।

নেইবারহুডের আকাশ ঝলমল করছে। একেক বাড়ি থেকে আতশবাজি উড়ছে, থামাথামি নেই।

পাশ থেকে একজন বলে উঠলো, looks like war zone!

ঝলমল করা আকাশের চাইতে তার দিকে তাকিয়ে থাকা সবার উচ্ছ্বসিত মুখ দেখতে আরো ভালো লাগছে। সে দৃশ্য শত নীহারিকার চাইতেও সুন্দর।

পরম করুণাময় নতুন বছরটিকে আনন্দময় করে তুলুন সবার জন্য। পৃথিবীময় এই দুঃসময়ের মাঝে প্রতিটা আনন্দময় মুহূর্ত অমূল্য।

[পূর্ব প্রকাশ](https://www.facebook.com/ashraful.alam/posts/10157927127555583)