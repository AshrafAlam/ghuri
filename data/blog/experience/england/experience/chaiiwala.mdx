---
title: চায়েওয়ালা
date: '2022-01-04'
tags: ['England', 'Travel']
---

বিদেশ বিভুঁইয়ে দেশের যে কয়টা জিনিস মিস করি, তার একটা হলো টং দোকানের চা। 

দেশের টং দোকানে গেলে দেখা যাবে, সকাল সন্ধ্যা চাওয়ালা মামু বিশ্রামহীনভাবে চা বানাচ্ছেন। যখন ইচ্ছা গেলেই চা পাওয়া যাচ্ছে। কেতলিতে মাত্র পানি বসালেও চায়ের জন্য দীর্ঘ অপেক্ষা করা লাগেনা, কাঁচা পাত্তি মেরে দিতে বললেই মামু যত্ন করে স্পেশাল চা বানিয়ে দেন। এছাড়াও অন্যসময়ে আছে মালাই চা, রঙ চা, যার যা পছন্দ, অর্ডার করে পেতে রাখা কাঠের বেঞ্চিতে নিশ্চিন্তে বসা যায়।

চায়ে টোস্ট বিস্কিট ডুবিয়ে খেতে খেতে পাশের লোকজনদের সাথে দেশ ও জাতির উদ্ধার বিষয়ক নানা গল্প জুড়িয়ে দেয়ার মজায় জুড়ি মেলা ভার।

ইংল্যান্ডে এসে এই টং দোকানের চায়ের সন্ধান পেলাম সিকদার ভাই'র বদৌলতে। 

ব্যস্ত শহর থেকে খানিকটা দূরে হাইওয়েতে চায়ের দোকান আছে, নাম লগ কেবিন। পোর্টেবল ঘরের মতো কেবিনের দোকান, জানলার ওপারে একজন মহিলা গম্ভীর মুখে দাঁড়িয়ে থাকেন, অর্ডার করলেই সেকেন্ডের মধ্যে চা রেডি।

লগ কেবিনের বৈশিষ্ট্য হলো চব্বিশ ঘন্টাই খোলা থাকে। হাইওয়ের গাড়িচালকেরা ঘুম কাটাতে এখানে থামেন চায়ের জন্য।

লগ কেবিনে দেশী টং দোকানের একটা আবহ পাওয়া গেলেও বড় সমস্যা বসার জায়গা নেই, কাজেই আড্ডা মারার সুযোগ কম।

অবশ্য দেশী স্টাইলে চা দোকানের আড্ডার জন্য খুব বেশী অপেক্ষা করতে হলোনা। বাড়ির কাছেই এমন এক জায়গার সন্ধান পেলাম কয়েক মাস হলো, নাম চায়েওয়ালা।

নামেই আগ্রহ জাগার মতো। 

গিয়ে যথারীতি হাজির হলাম একদিন। সে অর্থে এটাকে টং দোকান বলা যায়না, সাধারণ রেস্টুরেন্টের তুলনার খানিকটা ছোট, দু'সারিতে কয়েকটা টেবিল আর বেঞ্চি পাতা।

তবে ইন্টেরিয়র অসাধারণ সুন্দর, ঝকঝকে পরিবেশ, ওপরে কারুকাজ করা বাতি, দেয়ালে দেশী টং দোকানের ক্যানভাস সাইজের সাদাকালো ছবি, সেই ছবিতে দেখা যাচ্ছে মাথায় গোল খাঁজ কাটা একজন চাওয়ালা উদাস মনে চা বানাচ্ছেন।

চায়েওয়ালা রেস্টুরেন্টে চোখে পড়বে একদিকে শৌখিন গাছ ঝুলে আছে টবে, আরেকদিকে সুন্দর করে বসানো কালো রঙের কাঠের ফ্রেম। 

চা দোকান বলেই চায়ের বাহারের শেষ নেই। ক্যারামেল চা, সিনামন চা, ল্যাটে কফি স্টাইলে চায়ে ল্যাটে। 

সবচেয়ে জনপ্রিয় হলো কারাক চায়ে, সহজ বাংলায় যাকে বলা যায় কড়া চা। বাকী চাগুলো অর্ডার করে অপেক্ষা করা লাগলেও কারাক চা সাথে সাথে সার্ভ করা হয়। বেশী চলে বলে আগে থেকেই বেশী করে বানিয়ে রাখে এরা।

চা ছাড়াও টায়ের ব্যবস্থাও মন্দ না, দেশী খবরের কাগজের ছবি ছাপানো ঠোঙ্গায় রুটি, সমুসা, কাবাব রোল পাওয়া যায়।

একদিন ভুল করে সমুসা অর্ডার করতে গিয়ে আবিষ্কার করলাম নতুন এক আইটেম, নাম মাসালা চিপ্স। ফ্রেঞ্চ ফ্রাইস সসে মাখিয়ে ঝাল ঝাল একটা স্বাদ দেবার চেষ্টা করা হয়েছে, চায়ের সাথে খারাপ লাগে না।

চায়েওয়ালায় সবসময়েই ভিড় লেগে আছে। এর একটা কারণ মনে হয়, চা খেয়েই উঠে যাচ্ছে না অনেকে, আয়েশী ভঙ্গিতে আড্ডা চালিয়ে যাচ্ছে।

দোকানের বাইরেও বসার ব্যবস্থা আছে, চা খেতে খেতে গল্প করতে করতে সিগারেট খাওয়ারও ব্যবস্থা আছে, আর কি চাই।

দেশী টং দোকান হলে দু'জনের কথায় কান পেতে থার্ড পার্টি অনায়াসে আলাপে ঢুকে যেতে পারে, অনেক সময় কথা বাড়তে বাড়লে ক্যাচাল পর্যন্ত যায়! যারা ক্যাচালে অংশ নেয় না, তারা আনন্দ নিয়ে দর্শক হিসেবে ভূমিকা রাখে। ক্যাচাল বেশী লাগলে, দু'একটা উৎসাহী উত্তেজিত গলায় বলে, ভাই হাত থাকতে মুখে কি!

দেশী টং দোকানের একটা গল্প না বললেই নয়।

একবার চা দোকানে দু'জনের ঝগড়া করছে। একজন রেগে গিয়ে আরেকজনকে বলছে, আর কথা বললে এক থাপ্পড়ে চৌষট্টিটা দাঁত ফালায়ে দিমু।

মাঝখানে একজন নাক গলিয়ে বললো, ভাই, মানুষেরতো ম্যাক্সিমাম বত্রিশটা দাঁত থাকে, আপনি চৌষট্টিটা কৈ পাইলেন।

প্রথম ভদ্রলোক, দ্বিগুন উত্তেজিত হয়ে বললেন, আমি জানতাম আপনি নাক গলাবেন, এই জন্য আপনারটাসহ কাউন্ট করছি।

দুঃখের বিষয়, বিলেতি পরিবেশ বলে এই বিনোদনের ব্যবস্থা নেই, বসার আয়োজনে আলাদা প্রাইভেসি থাকে, চাইলেও কান পাতার উপায় নেই। তবে হা হা হি হি চোখে পড়ে ঠিকই। এরমধ্যে শুধু ছেলেরাই নয়, মেয়েরাও গার্লস টি নাইট করতে আসে জমিয়ে আড্ডা দিতে।

চায়েওয়ালা আসলে ভারতীয় রেস্টুরেন্টের একটা চেইন। দিল্লীর এক পরিবার থেকে আসা এক ভদ্রলোক তার দাদার চা ব্যবসা আর রেসিপির আধুনিক সংস্করণ নিয়ে চালু করেন কয়েক বছর আগে। ইংল্যান্ডেই অনেকগুলো জায়গায় শাখা আছে। চালু হওয়ার পর বেশ দ্রুতই জনপ্রিয় হয়ে গেছে চেইনটা। এর দেখাদেখি আরো কপিক্যাটও যোগ হয়েছে অন্য নামে। সেগুলোতেও ভিড় লেগে থাকে সবসময়।

কয়েকদিন আগে বার্মিংহামেও এমন একটা রেস্টুরেন্টে সবাই মিলে গিয়েছিলাম সকালের নাস্তা করতে। চায়ে গ্রীন বা এই রকম নাম। চায়েওয়ালার কপিক্যাট হলেও খাবারের মান ও পরিবেশ বেশ ভালো ছিল।

বিলেতে দেশী স্টাইলের আধুনিক চা দোকানগুলো খোলাও থাকে অনেক সময় পর্যন্ত। কোন কোন দিন রাতে বাসায় ফেরার পথে দেখি চায়েওয়ালায় আড্ডা চলছে তখনো।

প্রিয়জনদের সাথে চা নিয়ে গল্প করতে করতে মানুষের মুখে একটা সুখ সুখ ভাব চলে আসে, সে দৃশ্য দেখতে ভালোই লাগে।

[পূর্ব প্রকাশ](https://www.facebook.com/ashraful.alam/posts/10157924503400583)