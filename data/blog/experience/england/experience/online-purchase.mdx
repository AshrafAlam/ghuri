---
title: অনলাইনে কেনাকাটা
date: '2022-01-10'
tags: ['England', 'Travel']
---

অনলাইনে কেনার চাইতে দোকানে কেনাকাটাই ভালোলাগে আমার। এর একটা বড় কারণ, দোকানে ঘুরে ঘুরে উল্টে পাল্টে দেখে কেনাকাটার আলাদা একটা মজা আর স্বস্তি থাকে।

তবু দরকারে পড়লে আমাজনের সাহায্য নিই। 

লকডাউনের সময় নাপিতের দোকান বন্ধ, চুল বেড়ে বন মানুষ হবার যোগাড়! বাধ্য হয়ে চুল কাটার মেশিনের অর্ডার দিলাম। 

দু'দিন পর দেখি মোবাইল এপে দেখাচ্ছে চুল কাটার মেশিন ডেলিভারি দেয়া হয়ে গেছে। কিন্তু বাস্তবে এখনো হাতে আসেনি। 

আমার মাথায় হাত! যে দামে চুল কাটার মেশিন কিনেছি তা দিয়ে পনেরোবার নাপিতের দোকান ঘুরে আসা যেত। 

টাকার হিসাব পরে, চুল না কাটার কারণে আগামী ছয় মাস বন মানুষ থেকে বেবুনে পরিণত হতে হবে এই কল্পনায় আতংকিত হবার জোগাড়!

খানিক দম নিয়ে দিলাম কল আমাজনের কাস্টমার সার্ভিসে।

সবকিছু শুনে তারা বলল, সমস্যা নেই, একই মেশিন আবার পাঠিয়ে দিচ্ছে।

তাদের ভরসা বাণী শুনে স্বস্তির নিঃশ্বাস ফেললাম।

দু'দিন পর সত্যি সত্যি নতুন চুল কাটার মেশিন হাজির।

সেই মেশিনে চুল কাটিয়ে বনমানুষ থেকে পরিপাটি নরতে রূপান্তরিত হয়ে মুগ্ধ হয়ে ভাবছিলাম নাপিতদের নরসুন্দর বলার সার্থকতার কথা।

সেই ঘোর না কাটতেই বিস্ময় নিয়ে আবিষ্কার করলাম, একই চুল কাটার মেশিনের আরেকটা ডেলিভারি দেয়া হয়েছে আমাদের বাসায়।

লে হালুয়া, আমাজনকে তো আর বলিনি চুল কাটার মেশিনের দোকান দিচ্ছি।

আবার ফোন দিলাম কাস্টমার সার্ভিসে। কাস্টমার সার্ভিস অফিসার সব চেক করে জানালেন, আগের মেশিনটিই এসেছে, তবে দেরি করে। 

আমি বিনয়ের সাথে বললাম, আপনাদের কাউকে পাঠিয়ে দিলে আমি দ্বিতীয় যন্ত্রটি ফেরত দিয়ে ধন্য হই।

কাস্টমার অফিসার তার চাইতেও বেশী বিনয় গলায় ঢেলে বললেন, সেটা করতে গেলে তাদের আরো বেশী ঝামেলা করতে হবে। আমি চাইলে সুন্দর করে প্যাক করে একটি নির্দিষ্ট ঠিকানায় পৌঁছে দিয়ে আসতে পারি।

লকডাউনে বাড়ি থেকে বের হওয়ার কোন ইচ্ছাই নেই, জানাতেই কাস্টমার অফিসার জানালেন, সমস্যা নেই, আমি দু'টো মেশিনই রেখে দিতে পারি।

ফোন রেখে আমি কিছুক্ষণ বিস্ময় নিয়ে বসে থাকলাম।

এখন বোঝা যাচ্ছে আমাজনের কাছে কাস্টমার হচ্ছে কিং এই কথাটা কেন বলে। শুধু কাস্টমারের মুখের কথায় বিশ্বাস করে তারা দ্বিতীয়বার পণ্য পাঠিয়ে দিলো। আবার কাস্টমারের অসুবিধাবোধ হবে বলে প্রথম পণ্যটি ফেরত পাঠাতে বাধ্যও করছেনা, কারণ ভুলটা কাস্টমারের নয়।

কয়েকদিন পর আরেকজন আত্মীয়ের কাছে শুনলাম একইরকম অভিজ্ঞতার কথা। একটা ল্যাপটপ অর্ডার করে শেষে দু'টো ল্যাপটপের মালিক।

কাস্টমারের ওপর তাদের এই বিশ্বাস যে কেউই ভঙ্গ করতে পারে। সবাই সৎ হবে এমন আশা করা বোকামি। আমি ভাবছিলাম, সেক্ষেত্রে আমাজনের ব্যবসা লাটে ওঠার কথা।

এর মাঝেই এরকম দুষ্ট কাস্টমারের কাহিনী শুনলাম।

এক মহিলা তার যাবতীয় শখের আর দরকারী জিনিস অনলাইনে অর্ডার করতেন। ডেলিভারির পর হয় বলতেন জিনিস আসেনি, নাইলে কিছুদিন ব্যবহার করে, আবার সুন্দর করে প্যাকেট করে ফেরত পাঠিয়ে টাকা রিফান্ড করে নিতেন।

এভাবে বেশ কয়েকমাস তার ভালোই চলছিল। যদিও শেষ পর্যন্ত সুবিধা করতে পারেননি। ঠগবাজির প্রমাণসহ হাতে নাতে ধরা পড়ে জেল জরিমানার ঝক্কিতে পড়েন সেই ক্রেতা।

অনলাইনে কেনাকাটায় একধরণের অনিশ্চয়তা থাকে। ছবিতে যে জামা পরা মডেলকে নায়কের মতো লাগে, ডেলিভারির পর সেটা পরে দেখা যায় নায়কের লিকলিকে চামচার মতো লাগছে। এরকম মেম ইন্টারনেটে ভেসে বেড়াচ্ছে ভুরিভুরি।

একারণেই অনলাইনে কেনাকাটা যেন স্বস্তিদায়ক করা যায়, সেজন্য নানারকম সহজ রিটার্ন বা রিফান্ড পলিসি রাখা হয়। কিন্তু সেটাকে যদি কেউ ফায়দা হিসেবে লুটতে চায়, সেটা ধরার প্রযুক্তিও অনলাইন কোম্পানিগুলোর আছে। 

সততাই উত্তম পন্থা, এ কথাটি বাস্তব দুনিয়ার মতো অনলাইনেও প্রযোজ্য। 

অসৎ আর বোকা লোকেরা এই সত্য একটু বেশী মূল্য দিয়ে শেখে, এই আর কি!

[পূর্ব প্রকাশ](https://www.facebook.com/ashraful.alam/posts/10157933173965583)