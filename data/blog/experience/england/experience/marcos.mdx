---
title: মার্কোস
date: '2022-03-04'
tags: ['England', 'Travel']
---

প্যানডেমিকের লকডাউনের পর ব্রিটিশ সরকার নিয়মকানুন শিথিল করলেও সবাইকে বাসা থেকেই কাজ করার উৎসাহ দিচ্ছিল। এদিকে টানা ওয়ার্ক ফ্রম অফিস করে সবার হাতে পায়ে শেকড় গজিয়ে গেছে। অফিস খোলা থাকলেও কেউ আসতে চায়না।

ঐ সময়টায় আমার অবস্থা হয়েছে উলটো।

মাসের পর মাস টানা বাসা থেকে কাজ করে আমার নাভিঃশ্বাস ওঠার জোগাড়। ফুল ফুটুক আর নাই ফুটুক, আজ যেমন বসন্ত, কেউ আসুক না নাই আসুক, অফিস খোলা। 

একদিকে সুবিধা হয়েছে, তেমন কেউ আসেনা বলে সেরকম কড়াকড়ি সময়ের ধরাবাঁধা নিয়ম নাই। আমার পছন্দমতো সময়ে খানিকটা আয়েশিভাবেই অফিস চলে যাই।

সেন্ট্রাল লন্ডনের একেবারে কেন্দ্রে আমাদের অফিস বিল্ডিংটা তৈরি হয়েছে খুব বেশীদিন হয়নি। ঝকঝকে নতুন অফিস, আধুনিক ডিজাইন আর ইন্টেরিয়রের ছোঁয়া প্রতিটা ফ্লোরে। 

মানুষজন তেমন নেই, এতোবড় অফিসে একা একা ঘুরে বেড়াই কাজের ফাঁকে ফাঁকে। এর মাঝেও অদ্ভুত একটা অনুভূতি হয়। মনে হতে থাকে রূপকথার কোন নির্জন পাতালপুরিতে হাঁটছি।

দুপুরের পরে কফি খেতে চলে যাই ক্যাফেটারিয়ায়।

এই সময়টা কফি সার্ভ করে মার্কোস। ব্রাজিল থেকে এসেছে ইমিগ্র‍্যান্ট হয়ে। বয়স পঞ্চাশের মতো হবে। ছোটখাটো ক্ষীণকায় শরীর, মাথায় কোঁকড়া চুল। বেশ আলাপি ধরণের মানুষ।

সত্যি বলতে কি ফাঁকা অফিসে এমন আলাপি কাউকে পাওয়া সৌভাগ্যের ব্যাপার। আর আমি নিজেও গল্প করতে পছন্দ করি। কাজেই মার্কোসের সাথে নিয়মিত আড্ডা জমতে সময় লাগলোনা।

সবচেয়ে বড় কথা, ক্যাফেটেরিয়াতে কাজ করলেও মার্কোসের পড়াশুনা করা লোক। প্রচুর বই পড়ে। শুধু পড়েই না, বই পড়ে সেগুলো নিয়ে ভাবে, নিজের জীবনের সাথে মিলিয়ে নেয়, তার সাথে নিজের ভাবনাও যোগ করে।

এমন লোকের সাথে ঘন্টার পর ঘন্টা আড্ডা দেয়া যায়।

পরিচয়ের প্রথমদিনেই একটা বইয়ের কথা বললো, লেখক একহারট টলির "পাওয়ার অব নাও।" কীভাবে আমরা অতীত বা ভবিষ্যতে না থেকে বর্তমানকে আরো বেশী উপভোগ করতে পারি এনিয়ে বইটা। গত দু'দশকের বেশী সময় ধরে বেস্ট সেলার, পশ্চিমা দুনিয়ায় হৈ চৈ ফেলে দিয়েছে। বইতে পড়া বিষয়গুলোই খুব সুন্দর করে বলছিল সে।

শুধু বইয়ের কথাই না, তার জীবনের, তার দেখা জীবনের গল্পও চলে আসে।

বেশ কয়েক বছর আগে ব্রাজিল থেকে ইংল্যান্ডের মাটিতে পা পড়ে মার্কোসের। কাজের পাশাপাশি ইংরেজি ভাষা ভালোভাবে রপ্ত করা, পড়াশুনা চালিয়ে যাওয়া এভাবেই চলেছে। 

এই পঞ্চাশেও বিয়ে থা করা হয়ে ওঠেনি তার। একটা গার্ল ফ্রেন্ড ছিল। কী একটা কারণে সেটা টেকেনি বেশীদিন। 

সেই গার্ল ফ্রেন্ড নাকি এখনো তাকে মেসেজ দেয়। আবার ফিরে আসতে চায়। বলে জীবনে অনেক পুরুষ মানুষ দেখলাম, তোমার মতো ভালো মানুষ আর দেখিনি। আসো, দু'জনে ঘর বাঁধি আবার।

মার্কোস মুখ টিপে হেসে বলল, বুঝলে, ন্যাড়া একবারেই বেল তলায় যায়।

ন্যাড়ার বেলতলা বলতে সেই এক্স-গার্লফ্রেন্ডকে বোঝালো, নাকি ঘর সংসারের কথা বোঝালো সেটা আর জিজ্ঞেস করলাম না।

অবশ্য তার একা একা জীবন খুব খারাপ কাটে, এমনও নয়।

হাইড পার্কের কাছেই তার বাসা। ছুটির দিন সাইকেল নিয়ে ঘুরতে বের হয়ে যায়, অফিসেও আসে সেই সাইকেলে।

বাসায় ফিরে একাকী পড়াশুনা করে, নইলে মেডিটেশন করে, অথবা জীবন নিয়ে ভাবে। "এবস্যুলেটলি ডুইং নাথিং" টাইপ একটা এক্সপেরিমেন্টও শুরু করেছে ইদানীং।

মার্কোসের সাথে গল্প করার সময় তার কলিগেরাও উঁকি দিয়ে যায়। আলতো করে কান পেতে বোঝার চেষ্টা করে কি এমন কথা চলছে।

কলিগদের এমন কৌতুহল দেখে মৃদু হেসে তাদেরকেও পরিচয় করিয়ে দেয় আমার সাথে।

এদের একজন জায়ানা। অল্পবয়সী ইউরোপিয়ান তরুণী, সবসময় খুব হাসিখুশি থাকে। আরেকজন রামেশ, নেপালী, বয়েসে মার্কোসের কাছাকাছি। 

জায়ানা একগাল হেসে আমাকে বললো, শুধু তোমার সাথেই না, মার্কোসের সখ্যতা অফিসের অনেক বড় বড় অফিসারের সাথেও। এ নিয়ে আমাদের খানিকটা নির্দোষ ঈর্ষা থাকলেও, আলাদা একটা গর্বও কাজ করে।

লকডাউন পুরোপুরি উঠে যাওয়ার পর বিকেলের কফি টাইমটাতে মার্কোসকে ফ্রি পাওয়া যায়না। 

তবে পাঁচটায় ক্যাফেটারিয়া বন্ধ হলেও সে আরো বেশ কিছুক্ষণ থাকে, ধীরে ধীরে সবকিছু গোছাতে থাকে। কখনো গল্প করতে ইচ্ছা করলে ঐ সময়টাতে চলে যাই।

এর মাঝেই টানা বেশ কয়েকদিন মার্কোসের দেখা নেই। তার কলিগেরা বললো, মার্কোস বড় একটা প্রফেশনাল কোর্সের পরীক্ষা দিচ্ছে, সেই জন্য ছুটিতে।

বেশ কয়েকদিন বাদ থাকার কারণে আমাদের বিকেলের আড্ডার কথাও আর মনে হয়না।

একদিন দুপুরে লাঞ্চটাইমে খাবাররের বিল দেয়ার সময় জায়ানা বেশ আনন্দিত গলায় বললো, মার্কোসতো ছুটি থেকে ফিরেছে। অপেক্ষা করো, কয়েক মিনিট পরেই এই সেকশনে আসবে।

মার্কোসের প্রত্যাবর্তনে তার সহকর্মীর এই উচ্ছ্বাস দেখে ভালো লাগলো। তার সাধুসন্ত টাইপ নির্মোহ সারল্যই হয়ত এক বন্ধন তৈরি করে সবার সাথে।

গত কয়েকদিন ধরে কয়েকটা ইন্টারেস্টিং বিষয় মাথায় ঘুরছে, মার্কোসের সাথে আলাপ করা দরকার। জায়ানার কথামতো তখনই কাজে না ফিরে অপেক্ষা করতে থাকি মার্কোসের জন্য।

[পূর্ব প্রকাশ](https://www.facebook.com/ashraful.alam/posts/10158009412365583)