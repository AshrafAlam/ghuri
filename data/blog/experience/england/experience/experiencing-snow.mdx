---
title: প্রথম তুষার
date: '2020-05-26'
tags: ['England']
---

হিথ্রো এয়ারপোর্টে নামতেই এক ঝলক শীত যাদুর মতো স্পর্শ করেছিল।

সাড়ে সাত বছরের সিঙ্গাপুর প্রবাসে শীতের অনুভূতি ভুলতেই বসেছিলাম। সিঙ্গাপুর চির বসন্তের দেশ। সারা বছরেই হালকা উষ্ণতা আর কদাচিৎ বৃষ্টির আবহাওয়ায় মিস করতাম দেশের শীতকাল।

ইংল্যান্ড প্রবাসের শুরুটা জানুয়ারির প্রচন্ড শীতে। শূন্যের ওপরেও থাকলেও এমন শীতের সাথে কোন পরিচয় নেই। পুরু জ্যাকেট পড়েও খোলা হাত জমে যাবার মতো অবস্থা।

অফিসের লাঞ্চ ব্রেকে হাঁটতে বের হই শহর লন্ডন দেখতে, কাঁপতে কাঁপতে। অফিসের উষ্ণতা ছেড়ে এই রকম কনকনে শীতের বের হবার কারণ কৌতুহল।

শীতের দিনে রোদ যেন মহার্ঘ বস্তু। এ সময়টায় খুব একটা দেখা যায় না। 

হাঁটতে হাঁটতে রোদের কোন রেখা পেলে সেটা ধরেই এগোতে থাকি। চিনির শিরা দেয়া রেখায় পিঁপড়েরা যেমন লাইন মেনে চলে তেমন।

হাঁটতে হাঁটতে মানুষ দেখি, পুরনো কারুকাজ করা দালান চোখে পড়ে, নতুন অফিসও চোখে পড়ে। 

একদিন হাঁটতে হাঁটতে বিশাল সুন্দর গম্বুজ দেয়া দালান দেখে থমকে যাই। ফলকে ইতিহাস পড়ে জানলাম শত বছরের পুরনো সেন্ট পল ক্যাথেড্রাল। গীর্জার সামনে গাছগাছালি, ঐতিহাসিক ধর্মযাজকদের মূর্তি। 

শত বছরের স্মৃতি যেন আনাগোনা করছে আশপাশেই।

শীতকালে এখানে তাপমাত্রা পাঁচ থেকে দশের মধ্যে থাকে। দেশের কড়া শীতকালের মতো।

একদিন বাইরে পার্ক করা গাড়ির উইন্ড শীল্ডে ছোট ছোট জমে থাকা বরফ দেখে বুঝলাম এই হলো ফ্রিজিং কোল্ডের শুরু। শূণ্য ডিগ্রির আশেপাশে।

এখানে আসার কয়েক সপ্তাহের মাঝেই জীবনে প্রথম তুষার দেখলাম। আগের দিনই এখানে সব সংবাদমাধ্যমে চাউর হয়ে গেছে কাল তুষার পড়বে।

খুব আগ্রহ নিয়ে অপেক্ষা করলাম তুষার দেখার জন্য।

সকালে অফিসের পথে বেরিয়ে তুষারের দেখা নেই। শীত ভালোই আছে। জ্যাকেট ভালো করে চাপিয়ে রওনা দিলাম।

লন্ডনে নাকি আগের মতো শীত নেই। বৈশ্বিক উষ্ণতার কারণে শীতের সেই আগের রাজকীয় প্রকাশ নেই।

অফিসের কাছে স্টেশনে নেমে হাঁটতে হাঁটতে এবছর বোধহয় তুষার দেখা হবে না ভাবতে ভাবতেই হঠাৎ তুলোর মতো কিছু একটা পাশ দিয়ে উড়ে গেল।

দেখার বিভ্রম কাটতে না কাটতেই আরো কয়েকটা কিছু উড়ে এলো। 

প্রায় নিশ্চিত হলাম এই সেই তুষার! বইতে পড়েছি, সিনেমায় দেখেছি। আজ আমার সামনে।

তুলোর মতো ভেসে আসা এই বস্তুকে কি বলে, ফ্লেক?

অফিসে যেতেই পুরো যেন তুষারপাত শুরু হলো।

অফিসের ফ্লোর ঘুরে ঘুরে কাঁচের জানলা দিয়ে চোখে পড়ে মৃদু তুষারপাত।

এ যেন প্রকৃতির উৎসব আয়োজন।

মোবাইল ক্যামেরায় মুহূর্তটি ধরার চেষ্টা করলাম। 

কিন্তু মানুষের বিস্ময়দৃষ্টি ধারণ করে সে সাধ্য কোন ক্যামেরার নেই।

[পূর্ব প্রকাশ](https://www.facebook.com/ashraful.alam/posts/10156827801235583)