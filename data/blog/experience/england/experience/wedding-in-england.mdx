---
title: বিলেতি বিয়ে
date: '2020-05-30'
tags: ['England']
---

একসময় প্রবাসী পাত্র দেশে আসতো বিয়ে করতে। পরিবারের সবার মাঝে হৈ হৈ ব্যাপার শুরু হয়ে যেতো।

বাংলাদেশে দেশে বিয়ে যেহেতু বিশাল ব্যাপার, এ নিয়ে নানা প্রস্তুতি, আলাপ আলোচনা আর পাত্রীর খোঁজ চলতে থাকে। এই জটিল প্রক্রিয়া চলতে চলতে পাত্রী দেখা শুরু হতে না হতেই ছেলের ছুটি শেষ হয়ে আসে।

অনেকে না বিয়ে করেই ফিরে যায়। অনেকে একেবারে শেষ মুহূর্তে সিনেমাটিকভাবে টান টান উত্তেজনায় বিয়ে সেরে কিছু বুঝতে না বুঝতেই প্লেনের সীটে গিয়ে বসে।

এই চিত্র এখনো যে দেখা যায় না, তা নয়।

তবে প্রবাসে এখন দ্বিতীয় বা তৃতীয় প্রজন্ম বড় হচ্ছে, যাদের জন্মই হয়েছে বিদেশে।

এদের বিয়েও এখন আর দেশে গিয়ে হয়না নানা ঝামেলার কারণেই।

বিলেতে এসে বিয়ের দাওয়াতের জন্য প্রস্তুত ছিলাম না। তাও আবার বাংলাদেশী বিয়ে।

দেশের বিয়ের আয়োজনের তুলনায় খানিকটা ভিন্ন আয়োজন এখানে।

দু'দফা গায়ে হলুদ ও আরো দু'দফা অনুষ্ঠানের ঝামেলা নেই। সব অনুষ্ঠান এক সাথে।

দু'টো গাড়ি নিয়ে সবাই দলবলে রওনা দিলাম।

বিয়ের অনুষ্ঠান মূল লন্ডন শহরের বাইরে, প্রায় দু' আড়াই ঘন্টার পথ। যেতে ভালোই লাগছিল। গল্প করতে করতে লন্ডনের বাইরের প্রকৃতি দেখতে দেখতে যাচ্ছিলাম।

বিয়ের ভেন্যুটা গ্রামমতো একটা জায়গায়। 

সবুজ মাঠ আর ক্ষেত পেরিয়ে, সেই ভেন্যু খুঁজে পেতে গুগল বাবাজিও ওলট পালট করে ফেলছিল।

শেষ পর্যন্ত যখন আমরা যখন ভেন্যুতে পৌঁছলাম, তখন প্রায় বিকেল তিনটে। 

জায়গাটা অসম্ভব সুন্দর। একদিকে নদী চলে যাচ্ছে, ওপারে গাছগাছালি, এদিকে মাটির রাস্তায় ঘোড়ার পিঠে সওয়ার চোখে পড়ল।

মূল ভেন্যুটার সামনে সাদা রোলস রয়েস সাদামাটা ডিজাইনে সাজানো, তবুও দেখতে ভালো লাগছিল।

চারপাশে প্রচুর খোলা জায়গা, মাঠ, বৃক্ষরাজি, পাখির কিচির মিচির।

হলঘরে মাত্রই বিয়ে আয়োজন শুরু হয়েছে।

চল্লিশ, পঞ্চাশজনের মতো, কেউ চেয়ারে, কেউ দাঁড়িয়ে। একদিক থেকে সরবৎ সার্ভ করা হচ্ছে।

হলঘরের ওপ্রান্তে হবু বর আর কনে। 

ছেলে মেয়ে দু'জনই মাত্র পড়াশুনা শেষ করে চাকুরীতে ঢুকেছে। নিজেরাই পছন্দ করে বিয়ের সিদ্ধান্ত নিয়েছে।

যার যার বাবা মা কোন আপত্তি ছাড়াই মেনে নিয়েছে। এ যুগের ছেলে মেয়ে বাবা মাকে বিয়ের আগে জিজ্ঞেস করেছে এতেই তারা খুশী।

এখানে দেশী বিয়েতে একটা মজার ব্যাপার আছে। বিয়েতে কেউ কোন প্রেজেন্টেশন দেয় না, বরং খামে করে টাকা দিয়ে দেয়। 

সঙ্গী পছন্দ থেকে বিয়ের খরচ পাত্র পাত্রী নিজেরাই বহন করে, যার কারণে গিফট না কিনে টাকা দিয়ে দিলে বিয়ের আয়োজন সহজ হয় কিছুটা তাদের জন্য।

বিয়ের পোশাকের সাথে বর কনের মুখ ঝলমল করছে। 

বিয়ে পড়ানো হচ্ছে। বিয়ে পড়াচ্ছেন মেয়ের বাবা। খুব সাদামাটা পোশাকে বিনয়ী মানুষ। বিয়ে পড়ানোর সময় নিজের হবু মেয়ের জামাইর নাম ভুলে গিয়েছিলেন ক্ষণিকের জন্য। হালকা হাসির রোল দর্শকের মাঝে।

বিয়ে পড়ানো শেষে কনের বাবা বর কনেকে সালাম দিতে বললেন।

এরপর পরই খাবার দাবারের পালা।

হলঘর পেরিয়ে খানিকটা গেলেই আরেকটা বড় ঘরে খাবার আয়োজন।

একের পর এক খাবার পরিবেশন করা হচ্ছিল, খাবার মেন্যু আমাদের টাইপিক্যাল পোলাও, কোর্মা, রেজালা টাইপ না, তবে দেশী স্বাদের নতুন নতুন আইটেম।

বর কনে একদিকে স্টেজে বসে সবার সাথে ছবি তুলছে।

খাবার পর্ব শেষে অতিথিরা ছবি তুলছে।

ডাইনিং রুমের সামনেই এক চিলতে উঠোন, গাছ পালা, কারুকাজ করা মূর্তি, ফোয়ারায় পানি ঝরছে।

সুন্দর স্মৃতি নিয়ে আমরা যখন ফেরার পথ ধরলাম, তখন সন্ধ্যে হয়ে এসেছে।

[পূর্ব প্রকাশ](https://www.facebook.com/ashraful.alam/posts/10156837021220583)