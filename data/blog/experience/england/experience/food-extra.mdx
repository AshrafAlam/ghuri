---
title: খাবার
date: '2022-01-23'
tags: ['England', 'Travel']
---

অফিসে আমার প্রিয় সময়গুলোর একটি হচ্ছে বিকেলের কফি টাইম। লাঞ্চের পর কাজের খানিক গতি করে ক্যাফটেরিয়াতে চলে যাই।

আমাদের ক্যাফেটেরিয়াটা খুব সুন্দর। পাঁচতলার একপাশে, ঝকঝকে ইন্টেরিয়রের আলো আর পরিপাটি ডেকোরেশনের জায়গাটাতে গেলেই মন ভালো হয়ে যায়।

সেদিন পাঁচটা বাজতেই কাজের মাঝখানেই ক্যাফেটেরিয়ায় ছুটলাম, উঠি উঠি করতে করতে দেরী হয়ে গেছে। 

গিয়ে দেখি ক্যাফের স্টাফ মার্কোস আজকের দিনের আয়োজন বন্ধ করার প্রস্তুতি নিচ্ছে।

এখন অর্ডার করা যাবে কিনা জিজ্ঞেস করতেই, মার্কোস হেসে বলো, সমস্যা নেই, বলো কি লাগবে।

মার্কোস বরাবরই মাই ডিয়ার টাইপ লোক। বয়েস পঞ্চাশের ওপর। ছোটখাটো শরীর, কোকড়ানো চুল। খুব আলাপী, যখনই আসি, কম বেশী গল্প হয় তার সাথে। প্রচুর পড়াশোনা করে, অনেক কিছু ভাবে। এমন মানুষের সাথে গল্প করা আনন্দের অভিজ্ঞতা।

ডেজার্ট এরিয়ায় নানা রকম আইটেম, বড় আকারের কুকি বিস্কিট, চকোলেট ব্রাউনি, বানানা লোফ থেকে শুরু করে হরেক রকম লোভনীয় খাবারের সমাহার। সেখান থেকে দু'টো আইটেম নিয়ে কফির অর্ডার করে গল্প জুড়ে দিলাম মার্কোসের সাথে।

জিজ্ঞেস করলাম, ডেজার্ট বারে এখনো অনেক আইটেম পড়ে আছে। এখন যে ক্যাফে বন্ধ করছো, এই খাবারগুলো কি করবে? কাল নিশ্চয়ই এগুলো আমাদের আবার খাওয়াবে না।

কফি বানাতে বানাতে খানিকটা হেসে মার্কোস বললো, কি আর করবো, ফেলে দেবো!

ক্রিম দেওয়া বানানা লোফে কামড় বসাতে গিয়েও থেমে গেলাম। 

বলো কি! এতো ভালো ভালো খাবার, এখানকার মাস্টার শেফের এতো যত্ন করে বানানো আইটেম! 

এমন প্রশ্নে মার্কোসকে কিছুটা বিব্রত দেখায়। 

আমি নিজেও আসলে ওকে অপ্রস্তুত করতে চাইনি। কিন্তু প্রশ্নটা না করেও পারলাম না। এখানকার প্রতিটা আইটেমই খুব সুস্বাদু। এই শহরেও বহু মানুষ পাওয়া যাবে, যারা সারা জীবনেও এমন খাবার চেখে দেখার সুযোগ পাবেনা। সেই খাবার কাউকে না বিলিয়ে এভাবে আবর্জনায় যাবে মেনে নেয়া যায়না।

আমার প্রশ্ন শুনে মার্কোস খানিকটা উদাস হয়ে বললো, আসলে উপায় নেই।

আমার জিজ্ঞাসু দৃষ্টির জবাবে মার্কোস ব্যাখ্যা করলো, প্রথমদিকে একটা নির্দিষ্ট সময়ের পরে অফিসের স্টাফরা ফার্স্ট কাম ফার্স্ট সার্ভ ভিত্তিতে বেঁচে যাওয়া খাবার বিনামূল্যেই নিয়ে যেতে পারতো। বিকেল পাঁচটার পরেই লম্বা কিউ লেগে যেত। এতেও সমস্যা ছিলনা, কিন্তু পরে দেখা গেল এতে আসল বিক্রিই কমে গেছে। 

কফি বানানো শেষে সার্ভ করতে করতে মার্কোস হেসে বললো, এরপরে ফ্রিতে দেবার বদলে অর্ধেকদামে নেয়ার নিয়ম করা হলো, তাতেও লাভ হলোনা। শেষে বাধ্য হয়েই ক্যাফের ম্যানেজার এই ব্যবস্থা বন্ধ করে দেন।

মার্কোসের কথা শুনে ছোট একটা নিঃশ্বাস ফেললাম। 

পথঘাটেতো অনেক হোমলেস মানুষ থাকে, বাড়ি ফেরার পথে তাদেরকেওতো দেয়া যায়।

এই প্রস্তাব শুনে মার্কোস মাথা চুলকে বললো, সেখানেও সমস্যা আছে। হোমলেস মানুষেরা অনেকসময় এই খাবার রেখে রেখে দু'তিন ধরে খায়। অনেক সময় খাবার কন্টামিনেটেড হয়ে অসুস্থ হয়ে যেতে পারে। পরে এনিয়ে পুলিশি ঝামেলা হতে পারে।

এর মধ্যে আমার কফি শেষ হয়ে এসেছে। বিল দিতে গেলে মার্কোস হেসে বললো, থাক দাম দিতে হবে না। 

অনেক বলার পরেও নিলো না। কি জানি হয়ত অপরাধবোধ লাঘব করার চেষ্টা।

ডেস্কে কাজে ফিরতে ফিরতে ভাবছিলাম, আগেও এমন শুনেছিলাম, উন্নত বিশ্বের দেশগুলোতে আন্তর্জাতিক বাজারে দাম ধরে রাখার জন্যে প্রতিবছর নাকি লক্ষ লক্ষ টন চাল ডাল জাহাজে করে সমুদ্রে ডুবিয়ে দিয়ে আসা হয়। 

ব্যাপারটা আগে বিশ্বাস করতে কষ্ট হলেও আজকের পরে আর অবিশ্বাস্য মনে হচ্ছে না।

[পূর্ব প্রকাশ](https://www.facebook.com/ashraful.alam/posts/10157951609615583)