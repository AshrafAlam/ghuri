---
title: চোর বেচারা
date: '2020-10-25'
tags: ['England']
---

লন্ডনের এক শুভ্র সকালে আবিষ্কার করলাম আমার সাধের ইলেক্ট্রিক সাইকেলটা চুরি হয়ে গেছে।

মাত্রই নতুন বাসায় উঠেছি। বাসার ভেতর জায়গা না থাকায় বিল্ডিং এর গ্যারেজে সাইকেল স্ট্যান্ডে মোটা চেন আর তালা দিয়ে পার্ক করা ছিল। সাইকেলটি চোর মহাশয় স্ট্যান্ডের লোহার হুক খুলে নিয়ে গেছে।

ভিনদেশে সাইকেল চুরির ঘটনা নতুন না। সিঙ্গাপুরের মতো দেশেও বাসার বারান্দা থেকে হাওয়া হয়ে গেছে সাইকেল। সাধারণ সাইকেল বলে পুলিশেও রিপোর্ট করে খুব লাভ হয়নি।

লন্ডনে আসার পর ছোট খাটো অপরাধ চোখে পড়েছে। আমাদের বিল্ডিং এর ময়লা ফেলার জন্য একদিকে কাঠের একটা ঘর রাখা আছে। ভেতরে কয়েকটা বড় কন্টেনারে ময়লার ব্যাগ ফেলা হয়।

একদিন দেখি সেই ময়লাঘর থেকে দু'তিন বের হচ্ছে। পোশাকে খুব দরিদ্র মনে হলো না, তবে চেহারায় চোর চোর ভাব স্পষ্ট। 

পরে জানলাম এখানে আসে লুকিয়ে ক্যানাবিস খেতে।  শেষ পর্যন্ত অবশ্য নাম্বার তালা লাগিয়ে এই যন্ত্রণা থেকে রেহাই পাওয়া হয়।

লন্ডনের পুলিশকে সাইকেল চুরির রিপোর্ট করে খুব একটা লাভ হবে বলে মনে হয়না। আসার পর থেকেই থেকে থেকে পুলিশের গাড়ির তীব্র সাইরেনের শব্দে কান ঝালাপালা। মিডিয়াম, বড় আকারের চোর বদমাশ সামলাতে সামলাতে বেচারাদের ত্রাহি ত্রাহি অবস্থা।

সাইকেল চুরি গেছে, সেটা নিয়ে কেন জানি দুঃখ হলোনা, বরং চোর বেচারার জন্য মায়াই লাগলো।

প্রথম কথা এটা ইলেক্ট্রিক সাইকেল। চার্জার নিতে পারেনি, সহজে এই চার্জার পাবে তেমন সম্ভাবনাও কম।

তার চেয়ে বড় কথা, সিঙ্গাপুর থেকে জাহাজে হাজার মাইল পেরিয়ে আনার সময় ব্যাটারির তার খুলে গেছে। কয়েক বছরের পুরনো সাইকেল মোটামুটি জাংক হয়ে গেছে। লন্ডনে জাংক ফেলাও বিশাল ঝামেলার ব্যাপার। কি করা যায় বুঝতে পারছিলাম না।

সেদিক থেকে চোর একটা উপকার করে গেল।

অবস্থা দেখে সেই পুরনো গল্পটা মনে পড়ল। ব্যাগে ভরে ময়লা ফেলতে যাচ্ছিলেন এক ভদ্রলোক। পথে ছিনতাইকারী আটকে কিছু বুঝে ওঠার আগেই তার ময়লার ব্যাগ নিয়ে হাওয়া। 

হতভম্বভাব কাটতেই লোকটার অট্টহাসিতে ফেটে পড়ে।

মজার ব্যাপার হলো, আমাদের চোর সাহেব যথেষ্ট রিজনেবল ব্যক্তি। সে তার সাইকেলটি রেখে গেছে। ইলেকট্রিক না হলেও শক্ত পোক্ত নতুন সাইকেল। 

চোরের সাইকেল ব্যবহার করার রুচি হলোনা, আবার ফেরত দেবো কিভাবে সেটাও বুঝতে পারছিলাম না। ফেলে রাখলে হয়ত অন্য আরেক চোর নিয়ে যাবে। পরে এক নেইবার পুরো কাহিনী শুনে সেই সাইকেল মহানন্দে নিয়ে আমাকে উদ্ধার করলেন।

নিজের সাইকেল বিসর্জন দিয়ে বাড়ি গিয়ে তার ছেঁড়া সাইকেল আবিষ্কার করে বেচারা চোরের চেহারা কল্পনা করেও আমারও ময়লার ব্যাগ ছিনতাই হওয়া লোকের অবস্থা হবার জোগাড়।

[পূর্ব প্রকাশ](https://www.facebook.com/ashraful.alam/posts/10157163155555583)