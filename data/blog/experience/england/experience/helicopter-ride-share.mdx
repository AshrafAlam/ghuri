---
title: হেলিকপ্টারে রাইড শেয়ারিং
date: '2022-01-09'
tags: ['England', 'Travel']
---

উবারের পাশাপাশি বোল্ট বলে আরেকটা রাইড শেয়ারিং এপ জনপ্রিয় হচ্ছে।

দু'টোর ভাড়াই প্রায় কাছাকাছি, তবে মাঝে মাঝে আলাদা আলাদা ডিস্কাউন্ট পাওয়া যায়, আর অন্য অপশনও বেশি বলে দু'টোই ইন্সটল করে রেখেছি।

সেদিন বোল্ট খুলে চক্ষু চড়কগাছ! 

গাড়ির পাশাপাশি হেলিকপ্টারও কল করা যাচ্ছে!

শুনেছি দুবাইতে ড্রোন ট্যাক্সি চালু করেছে, এপে কল দিলে চালকবিহীন ড্রোন আকাশ ফুঁড়ে হাজির হবে, যাত্রীকে পৌঁছে দেবে গন্তব্যে।

চালকবিহীন ড্রোনে যেতে পারতাম কিনা সন্দেহ আছে, তবে বোল্টের হেলিকপ্টার অবশ্যই মনুষ্য চালক থাকার কথা।

গাড়ি রাইড শেয়ারিং এর পাশাপাশি সাইকেল রাইড তো কবেই শুরু হয়েছে, কয়েকদিন আগে দেখলাম, বোট রাইড শেয়ারিংও চালু হয়েছে। উবারের সাদা কালোয় রঙ করা সুন্দর যান্ত্রিক নৌকা পানি কেটে কেটে নদীতে যাত্রী পারাপার করছে।

এবার তাহলে হেলকপ্টার রাইড শেয়ারিং এর পালা!

খানিক হৃদকম্পন হলো, প্লেনে চড়লেও হেলিকপ্টারে কখনো ওঠা হয়নি। 

তার চেয়েও বড় কথা ভাড়া প্রায় গাড়ি ট্যাক্সির কাছাকাছি।

পরিবহন হিসেবে হেলিকপ্টার নিয়ে অবশ্য খুব বেশী চিন্তার কিছু নেই, আজকাল হরহামেশাই অনেকে ব্যবহার করছে। দেশে তো এখন অনেকে সময় বাঁচাতে হেলিকপ্টারে দিনে গিয়ে দিনে এসে কাজ সারছে।

আমাদের অনন্ত জলিল সাহেবও সেদিন দেখাচ্ছিলেন কোন হেলিকপ্টারে তিনি প্রায়ই যাতায়াত করেন।

ট্যাক্সির ভাড়ার কাছাকাছি দেখে মনে হলো, বাহ! বেশতো হেলিকপ্টার তাহলে সাধারণ মানুষের নাগালেও চলে এসেছে।

আচ্ছা সাহস করে যদি কল দিয়েই ফেলি, হেলিকপ্টার নামবে কোথায়? বাড়ির কাছে হেলিপ্যাড কোথায় থাকতে পারে? নাকি হেলিকপ্টার বাড়ির উঠোনে এসে নামবে। অবশ্য আজকালকার নতুন প্রযুক্তিতে যেখানে সেখানে নামার মতো পোর্টেবল হেলিকপ্টার চলে আসাটা অসম্ভব না।

হেলিকপ্টার নামিয়ে দেশী উবারের স্টাইলে ড্রাইভার সাহেব কি কল দেবেন, ভাই চলে এসেছি, আপনি কোথায়?

সাত পাঁচ ভেবে যা আছে কপালে এপে গিয়ে হেলিকপ্টার কল দিলাম। 

মনে মনে ভেবে রেখেছি, হেলিকপ্টার আসতে আসতে পাঁচ মিনিটের মধ্যে রেডি হয়ে বের হতে পারবো।

এরপর এপের মেসেজে যা দেখালো, তাতে মনে হচ্ছিল, সবগুলো দাঁত বের করে কেউ একজন দুষ্টুমির হাসি দিয়ে বলছে, ভাই মাইন্ড কইরেন না, আসলে একটু মজাক করলাম। আমরা এখনো হেলিকপ্টার রাইড অফার করতে পারতেছি না, লেকিন ভবিষ্যতে যেন করতে পারি তার জন্য কিছু ডোনেট করতে পারেন, আর এখনো যদি রাইড লাগে, গাড়ি ট্যাক্সি পাঠায়া দিতেছি। রাজি থাকলে ইয়েস চাপেন!

মেসেজ পড়ে একটা দীর্ঘশ্বাস ছাড়লাম।

হায়রে আমার হেলিকপ্টারে ওঠা। গরীবের সাথে সবাই শুধু মশকরা করে!

[পূর্ব প্রকাশ](https://www.facebook.com/ashraful.alam/posts/10157930905655583)