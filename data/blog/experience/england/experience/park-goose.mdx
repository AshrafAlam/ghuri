---
title: রাণীর হাঁস
date: '2022-01-24'
tags: ['England', 'Travel']
---

ইংল্যান্ডের পার্কগুলোর সবচাইতে সুন্দর দৃশ্যগুলোর একটি এর সরোবরগুলোতে হাঁসেদের জলকেলি। 

যতোবারই দেখি ততোবারই মুগ্ধ হই। মনে হতে থাকে ছোটবেলার রূপকথার বইতে পড়া দৃশ্য বাস্তবে উঠে এসেছে।

একই দৃশ্য দেখে একেকজনের মনে একেকরকম অনুভূতির জন্মায়। এই হাঁসগুলো দেখে কারো খেতে ইচ্ছা করবে, এমন কল্পনা করাও কঠিন।

মানুষের উদ্ভট কল্পনার কোন সীমা পরিসীমা নেই সেই উদাহরণ পেলাম আবারো।

সেদিন কথায় কথায় একবন্ধু বললেন, দেশ থেকে এসেছে এক ছাত্র, তার কি ইচ্ছা হয়েছে, হাঁস ধরে বাসায় নিয়ে যাওয়ার। ব্রিটিশ হাঁস, দেশী কায়দার সাথে পেরে উঠেনি।

বাসায় নিয়ে সেই হাঁস কেটে, মসলা-তেল দিয়ে রান্না করে বন্ধুদের সাথে খেয়ে আরামের এক ঘুম দিয়েছে।

পরদিন ঘুম ভাঙলো পুলিশের ডাকে। প্রবল বিস্ময় নিয়ে ছেলেটি আবিষ্কার করলো, সামান্য একটা হাঁসের জন্য তাঁকে বেঁধে থানায় নিয়ে যাওয়া হচ্ছে।

তবে সে হাঁসগুলোকে সামান্য মনে করলেও, পার্কের সরোবরের যাবতীয় হাঁসের মালিক ব্রিটেনের রাণী। এদের কোনরকম অসুবিধা সৃষ্টি করলে কঠোর শাস্তির ব্যবস্থা আছে।

শেষপর্যন্ত হাজতবাসসহ পুরো ছয়মাস হাঁসের খামারে বাধ্যতামূলক কাজের নির্দেশ দেয়া হয় তাকে।

ছেলেটির "আঁই কিচ্চি?" টাইপ জিজ্ঞাসু প্রশ্নের জবাবে পুলিশ মহাবিরক্ত হয়ে বললো, ব্যাটা হাঁস ধরে নিয়ে গেছিস সেটাও সমস্যা ছিলনা, খেতে গেলি কেন?

ছয়মাসের হাঁসপালনের শাস্তি না হয় মেনে নিতে পারবে বেচারা, কিন্তু যে বন্ধুদের সাথে হাঁসভোজন পার্টি করতে গিয়ে এই অবস্থা, তাদের মুখে "হাঁসরাজ" জাতীয় উপাধি নিয়ে কাটাতে হবে বাকীজীবন সেটা বোধহয় ভাবেনি কখনো।

[পূর্ব প্রকাশ](https://www.facebook.com/ashraful.alam/posts/10157953559720583)