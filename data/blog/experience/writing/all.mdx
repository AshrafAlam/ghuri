---
title: সাহিত্য ভাবনা
date: '2021-'
tags: ['Writing']
---



সাহিত্য ভাবনা
জনপ্রিয় বনাম শৈল্পিক লেখক
 

একজন লেখক কেন লিখবেন, এই প্রশ্নটা আমাকে অনেকদিন তাড়িত করেছে। আমার চেনাজানা অনেক সাহিত্যিকের কাছে গিয়েছি তাদের কথা শোনার জন্যে। প্রায় সবাই বলেছেন, এটা জানতে হলে পড়তে হবে। পড়ো, পড়ো এবং পড়ো।

 

পড়া নিয়ে সাহিত্যের গুরুজনদের একধরণের অবসেশন আছে। কেন জানি উত্তরটা পুরোপুরি নিতে পারিনি। নিজের কাছে অনেকবার জিজ্ঞেস করেছি। অনেকভাবে জিজ্ঞেস করেছি। ভালো সাহিত্য পড়ার বিপক্ষ নই আমি। হুমায়ূন থেকে সুনীল, মানিক থেকে বিমল কর, তিন গোয়েন্দা থেকে সত্যজিৎ, শরদিন্দু সবার লেখা মুগ্ধ হয়ে পড়েছি।

 

পড়লে হয়ত লেখার কারুকাজ শিখতে পারবো, কিন্তু কেন লিখবো সেটার জবাব চাই।

 

এখনকার জনপ্রিয় দাবি করা অনেক লেখকের লেখা পড়তে গিয়ে হোঁচট খাই। বিজ্ঞাপন বা নানাবিধ প্রশংসা দেখে গাঁটের পয়সা খরচ করে কিনেছি, দু'চার পৃষ্ঠা পড়ে হাল ছেড়ে দেবার পাত্র নই।

 

কিন্তু অনেকদূর যাবার পরেও ধৈর্য্য রাখতে পারিনা। মনে হচ্ছে লেখক বেচারা সৃষ্টির কোষ্ঠ্যকাঠিন্যের মধ্য দিয়ে যাচ্ছেন। ভাষার কারুকাজ হয়ত আছে, চমক লাগানোর চেষ্টাও আছে, কিন্তু লেখার ওপারে একজন মানুষের সত্যি অনুভূতির নাগাল পাওয়া যায় না।

 

লেখালেখি থেকে অনেক দূরে সরে যাবার পর, সম্পূর্ণ অপ্রত্যাশিতভাবে "লেখক কেন লেখেন" এই প্রশ্নটার জবাব পেলাম। কোন এক নিঃসঙ্গ সন্ধ্যায় কারো সাথে খুব গল্প করতে ইচ্ছে করছিল। আমার জীবনের দেখা ছোট ছোট অনেক অদ্ভুত ঘটনা বলতে ইচ্ছে করছিল।

 

তখন মনে হলো মানুষের সাথে মানুষের যোগাযোগের সেই প্রাচীন তাড়নাই শিল্পের প্রেরণা। দামী গয়না পরা মানুষকে দেখে আমরা হয়ত মুগ্ধ হই, কিন্তু মানুষটির ভেতরটা যদি হয় অন্তঃসারশুন্য, তাহলে সেই মুগ্ধতা হয় ক্ষণিকের। শিল্প সৃষ্টির ব্যপারটাও আমার কাছে তাই মনে হয়। কোন একটি সৃষ্টির পেছনে যদি না কোন অনুভূতির ব্যকুলতা তাড়িয়ে ফেরে, কোন এক উদাসী বিকেল তাকে দূর কোথাও ভাসিয়ে নিয়ে না যায়, বাক্য গঠনের অলংকার সেই ডাল রান্না করা বাবুর্চির মতো হবে। উনুন ধরালেন, পানি দিলেন, তেল দিলেন, পিঁয়াজ দিলেন, কিন্তু ডালই দেয়া হলোনা।

 

একজন লেখক কার জন্যে লিখেন? নিজের জন্যে না পাঠকের জন্যে?

 

একজন লেখক প্রধানত তাঁর নিজের তাগিদে লিখেন। তার মাথার মধ্যে ভূতের মতো যে ছায়াগুলো ঘুরে বেড়াচ্ছে, তাকে পৃথিবীর মাটিতে আকার অবয়বে নামিয়ে আনার বিস্ময়কর প্রক্রিয়াটি তিনি উপভোগ করেন।

 

লেখকের অস্তিত্বের যেটুকু এই উপভোগে অংশ নেয়, তাকে আমরা পাঠকের প্রতিনিধি বলতে পারি। লেখার সময় তাঁর ভেতর বসে থাকা এই পাঠকের উদ্দেশ্যেই লেখক লিখতে থাকেন।

 

এই কারণে জনপ্রিয় লেখক বা শৈল্পিক লেখক এই ব্যপারটা আমি কখনোই আলাদাভাবে বিচার করতে পারিনি। একেক মানুষ একেক রকম। আমার আশপাশের চেনা-জানা হরেক মানুষ আছে। কেই হালকা চালের, কেউ গম্ভীর, কেউ বাচাল, কেউ চুপচাপ। যতোক্ষ্ণ পর্যন্ত তাদের কেউ "নকল" বা "মেকী" আচরণ করছে না, তাদের প্রত্যেকেই আমার কাছে গুরুত্বপূর্ণ। সাহিত্য শিল্পের আভিজাত্য-লালিত্যের ওপরে এক মানুষের সাথে আরেক মানুষের সত্যি অনুভূতির যোগাযোগই আমাদেরকে আরো বড় আকারের মানুষ করে তোলে।

 

বহুদিন আগে পড়া অজ্ঞাত কোনো একজনের এই কথাটি শিল্পীকে সংজ্ঞায়িত করার সবচাইতে সেরা উক্তি মনে হয় আমার কাছে -

 

হাতকে যে কাজে লাগায়, তাকে বলে শ্রমিক। হাতের সাথে মাথা যে কাজে লাগায়, তাকে বলে কারিগর। আর মাথার সাথে হৃদয় যে লাগায়, তাকে বলে শিল্পী।

 

প্রকাশঃ ২২ ফেব্রুয়ারি, ২০১৭

কেন লিখতাম, কেন লিখি, কেন লিখব
 

লেখালেখি আর জীবনদর্শন নিয়ে আমার জীবনের একটা বিস্ময়কর সময় কাটিয়েছি। জীবনের সকল উচ্চাশা তুচ্ছ করে বেছে নিয়েছিলাম বিচিত্র একটা ভবঘুরে জীবন। সবে হাইয়ার সেকেন্ডারি পাশ করেছি। পত্রিকায় ফিচার লিখে পকেট খরচ চালাই। সারাদিন পথে পথে ঘুরি আর জীবনকে খুঁড়ে খুঁড়ে দেখার চেষ্টা করি। দিন শেষে একেকদিন বসি একেক রকম বই নিয়ে। এই হলো আমার “লেখক হতে চাওয়ার” নিত্যকার রুটিন।

 

“কেন লিখব” – অনেক ভেবে ভেবেও এই প্রশ্নটার কোনও সুরাহা করতে পারিনি। লেখক কি নিজের জন্যে লেখেন, নাকি পাঠকের জন্যে? যদি দু’টোই সত্যি হয়, তাহলে নিজের জন্য কতটুকু, পাঠকের জন্য কতটুকু – এই নিয়ে ছিল ব্যাপক দ্বিধা-দ্বন্দ্ব। এই নিয়ে পত্রিকায় ভারি ভারি প্রবন্ধও লিখে ফেলেছি। কিন্তু পুরোপুরি গ্রহনযোগ্য উত্তর বের করতে পারিনি।

 

নানাকারণে শেষ পর্যন্ত লেখক হয়ে ওঠা হয়নি আমার। “কেন লিখব” – এই প্রশ্নের উত্তর না পাওয়াটাও বোধ হয় তার মাঝে একটা।

 

যন্ত্রের মাঝে কাব্য লেখাই পেশা হিসেবে বেছে নিয়েছি, যেটা কম রোমাঞ্চকর নয়। নইলে পুরো একটা যুগ এটা দখল করতে পারতো না আমার ধ্যানযোগ। তবে লেখালেখি ছেড়ে দেবার বহুদিন পরে, রাত্রিদিন প্রযুক্তির বিস্ময়কর উৎকর্ষতার মাঝে যেতে যেতে হঠাৎ হঠাৎ অভাব বোধ করি মানব অনুভূতির সূক্ষ তান। এভাবে মানবজীবনের রূপ-রস-রহস্যের কথা ভাবতে ভাবতে “কেন লিখব” এই প্রশ্নটার একটা উত্তর পেয়ে যাই কোনও একদিন।

 

একজন লেখক তখনই লিখেন যখন তাঁর বলার কিছু থাকে। মানুষ পুরোপুরি একা থাকতে পারেনা। কাউকে না কাউকে সে তাঁর মনের কথাগুলো বলতে চায়। জগতের রূপ-রস-রহস্য তাঁর মাঝে যে তীব্র আলোড়ন তৈরি করে, সেই ব্যাকুলতাই সৃষ্টি করে একজন লেখকের।

 

সাহিত্যিক হিসেবে একজন লেখকের বেড়ে ওঠা ব্যাপৃত হয় সে কার জন্যে লিখছে তার উপর নির্ভর করে।

 

হ্যাঁ, একজন মানুষ শুধুমাত্র নিজের জন্যেই লিখতে পারে, আর সেক্ষেত্রে একটা সুবিধা হলো, পাঠকের অভিজ্ঞতার মাপে বিষয়বস্তুর বিস্তৃত বর্ণনা না দিলেও চলে। লেখক তাঁর নিজস্ব ভাবনাগুলোকে গুছিয়ে নেবার একটা সুযোগ পায় এখানে। যে বিষয়গুলো তাকে আলোড়িত করছে, নিজেরই আরেকটা সত্ত্বার কাছে সেগুলোকে উদ্ভাসিত করে নতুন করে দেখার একটা সুযোগ মেলে। এই আনন্দটা, শিল্পী সত্ত্বার বেড়ে ওঠার এই সৌন্দর্যটা তুচ্ছ করার মতো কিছু নয়! ডায়েরী লেখা এধরনের লেখাগুলোর অন্যতম।

 

কিছু কিছু কথা আছে, গল্প আছে মানুষ যা বলতে চায় তার প্রিয়জনদের, বন্ধুদের, পরিচিতদের – যারা তাকে চেনে বা চিনতে চায়, যারা তাকে বোঝে বা বুঝতে চায়। এই কথাগুলোর কিছু কিছু আছে যা সামনা-সামনি বলা যায় না, বা বলতে পারা যায় না, কিন্তু কাগজের ওপর ফুটিয়ে তোলে সম্পর্কের অনবদ্য কাব্য। নিজস্ব কথা প্রকাশের এই ভারমুক্তি একই সাথে লেখককে ধাবিত করে অমোঘ এক কৌতুহলের দিকে। লেখক খুব আগ্রহ নিয়ে দেখতে চায়, শুনতে চায়, পড়তে চায় পাঠকের প্রতিক্রিয়া। চিঠি এ ধরনের লেখার একটা চমৎকার উদাহরণ, আর এর আধুনিক সংস্করণ হলো, ফেসবুক স্ট্যাটাস।

 

সাহিত্যিক বলতে আমরা যে লেখকদের চিনি, তাঁরা সবার জন্যে লেখেন, অন্তত তাঁদের পাঠকদের প্রায় পুরো অংশের সাথেই থাকেনা তাঁদের কোনো ব্যক্তি পরিচয়। কোনো কোনো লেখকের কাছে পাঠকের সংখ্যাটি গুরুত্বপূর্ণ, কারো কারো কাছে গুরুত্বপূর্ণ মনোযোগী সিরিয়াস পাঠক, তা যে সংখ্যারই হোক না কেন। এই লেখাগুলিতে লেখকের ব্যক্তিগত পরিচয়ের ঘাটতিটা পূরণ করে দিতে হয় আনুষংগিক ব্যাখ্যা দিয়ে, রং-রূপ আর ঢং দিয়ে। নিজের অনুভূতির সাথে অচেনা মানুষের এই সংযোগের আকাঙ্ক্ষার পেছনে একেক লেখকের কাজ করে একেকরকম উদ্দীপনাঃ কারো কাছে পেশা, কারো কাছে সমাজ পরিবর্তনের হাতিয়ার, কারো কাছে নিতান্তই আত্মশ্লাঘা। যতোক্ষণ পর্যন্ত লেখকের মূল প্রেরণা তার স্বতঃস্ফূর্ত অনুভূতির তাড়না, ততোক্ষণ পর্যন্ত লেখালেখির পুরো প্রক্রিয়াটি আশীর্বাদের মতোই হয়। কোনো কোনো দুর্ভাগা লেখক এটা বুঝতে পারেন না, চরম আত্মশ্লাঘায় মোহগ্রস্ত হয়ে হারিয়ে ফেলে সৃষ্টিশীলতার স্ফূরণ।

 

পৃথিবীতে সৌভাগ্যবান যত সম্প্রদায় আছে, লেখকরা তাদের মাঝে সম্ভবত উপরের দিকেই আছে। একজন লেখকের আশেপাশে যা কিছু ঘটে, যা কিছু আসে, তা যত অকিঞ্চিতকর হোক না কেন, একরকম অর্থ নিয়ে আসে, লেখকের অনুভূতির স্রোতে পাল তুলে দেয়। মানবজীবনের, জগতের এই আশ্চর্য রূপ, রস, রহস্য লেখকের মুগ্ধ দৃষ্টির বাহনে বাকী সকল মানুষের মাঝে সঞ্চারণ করার এই প্রক্রিয়া বোধ হয় স্রষ্টার অনেক পছন্দের!

 

আমার ফেসবুক বন্ধু লিস্টে কতোজন লেখক আছেন জানিনা, তবে তাঁদের অনেককেই দেখি চমৎকার লেখালেখি করতে। আপনার লেখালেখির পেছনে কি প্রেরণা কাজ করে বলতে পারেন এখানে।

 

প্রকাশঃ ৭ আগষ্ট, ২০১৩

লেখকের পেশা
 

অন্য পেশায় থেকে কি লেখালেখি করা যায়?

 

অন্য পেশায় থেকে লেখালেখি করা যায়, তবে পুরোপুরি লেখক হওয়া যায়না। লেখালেখি হলো ফুলটাইম জব। পৃথিবীর যতোধরণের পেশা আছে, এটাই আমার কাছে সবচাইতে কঠিন মনে হয়। নিজের পুরোটা দিয়ে লিখতে চাইলে অন্য পেশায় যুক্ত হওয়া যাবেনা। পৃথিবীর সেরা লেখকরা তাঁদের মূল কাজ লেখালেখিকেই বেছে নিয়েছেন। এর বাইরে বাকী যা করেছেন, হয় শখের বসে, নয়ত সময়িক প্রয়োজনে।

 

সাহিত্য সৃষ্টির সাথে বিত্তের যোগাযোগ কতটুকু?

 

উত্তর হলো, লেখকের ঘরের হাঁড়িতে ভাত থাকলো কিনা, সেটা আসলে গৌন। জমিদারপূত্র রবীন্দ্রনাথ প্রাচুর্যের মাঝেও সাহিত্য সৃষ্টি করেছেন, কিংবদন্তী লেখক মানিক বন্দ্যোপাধ্যায় তীব্র অভাবের মাঝেও লিখে গেছেন। মৃত্যু দশায় যখন তাঁকে হাসপাতালে নিয়ে যাওয়া হলো, তখন তাঁর স্ত্রীকে জিজ্ঞেস করা হলো, আগে ফোনে জানানো হয়নি কেন, তাহলে আরো তাড়াতাড়ি ভালো চিকিৎসার ব্যবস্থা করা যেতো। মানিকের স্ত্রী দুঃখ করে বলেছিলেন, তার জন্যেও পাঁচ আনা পয়সা লাগে দাদা। বাংলা সাহিত্যের অন্যতম সেরা কবি জীবনান্দ দাশ মৃত্যুর কিছু দিন আগেও সামান্য বেতনের একটি চাকুরির জন্যে অনেকের কাছে চিঠি দিয়েছেন বা গিয়েছেন। কিন্তু লাভ হয়নি। লেখকদের এতো অর্থকষ্টও সেরা সাহিত্য সৃষ্টিতে বাধা হয়নি। বিষয় হলো, লেখক সেটা মেনে নিয়ে এগিয়ে যেতে চান কিনা।

 

আমার নিজের লেখক না হওয়ার এটা একটা বড় কারণ। অর্থকষ্টের মধ্যে সাহিত্য সৃষ্টির পথ আমাকে আকৃষ্ট করেনি। বেছে নিয়েছি যন্ত্রের জন্যে পদ্য লেখার পেশা। সেটাও কম সৃষ্টিশীল আনন্দের নয়। আর্থিকভাবে মোটামুটি স্বাধীন হতে পারলে হয়তোবা লেখালেখিতে একসময় পুরোপুরি মনোযোগ দিতে পারবো।

 

কিন্তু একটা জিনিস অনেক মজা লাগে। দেশে থাকার সময় হঠাৎ ছোটবেলার কোন বন্ধুর সাথে অনেক বছর পরে দেখা হলে হাত মিলিয়ে জিজ্ঞেস করে, কি লেখক সাহেব, খবর কি? এই এতো বছরে আমি যে সম্পূর্ণ অন্য পেশায় চলে এসেছি, তার কোন ধারণা নেই। তার কাছে, এখনও আমি সেই কৈশরের লেখক বন্ধু। আমি তেমন কিছু না বলে হাসি। কিছু মানুষের কাছে আমি একজন লেখক হয়েই থাকি।

 

প্রকাশঃ ২২ ফেব্রুয়ারি, ২০১৭

জীবনের গল্প
 

স্টিভ জবস বলেছেন, সবারই প্রোগ্রামিং শেখা উচিৎ। কারণ প্রোগ্রামিং আমাদের চিন্তা করতে শেখায়।

 

কিন্তু আমার মনে হয়, প্রোগ্রামিং এর আগে আমাদের সবার লিখতে শেখা উচিৎ। লেখালেখিও আমাদের গুছিয়ে চিন্তা করতে শেখায়। শুধু তাই নয়, যুক্তির পাশাপাশি মানবীয় অনুভূতির দিকগুলো নিয়ে নতুন ভাবে দেখতে, অনুভব করতে শেখায়।

 

কম্পিউটার বিজ্ঞান পড়তে শুরু করার আগে কখনো কম্পিউটার ব্যবহার করা শিখিনি। কিন্তু প্রোগ্রামিং-এর মতো একটা জটিল বিষয় ধরতে তেমন একটা অসুবিধা হয়নি। তার কারণ আমার লেখালেখির অভিজ্ঞতা। আদতে দু'টো ব্যাপার অনেকটা একই রকম।

 

মজার ব্যপার হলো, এই লেখালেখির কারণে বাসায় অনেক বকা খেতে হয়েছিল। কলেজে উঠে পাঠ্য বইয়ের পড়াশুনা তেমন একটা করতাম না, নিজের মতো করে পড়তে আর লিখতে ইচ্ছে করতো। সমগোত্রীয় দু'তিনজন বন্ধু নিয়ে ঘুরতাম। মহাবিরক্ত হয়ে আমার বাবা সব গল্পের বই আর লেখার খাতা ফেলে দিতে চেয়েছিলেন। আমার সাথের এক বন্ধুর অবস্থা আরো খারাপ। কবিদের মতো করে একটা চটের ঝোলা ছিল তার। তার বাবা রেগে-মেগে বটি দিয়ে কুটি কুটি করেছিলেন সেটা।

 

আমরা সবাই এখন যার যার পেশা ক্ষেত্রে সফল। আর এর পেছনে একটা বড় অনুঘটক ছিল, আমাদের লেখালেখি।

 

লেখালেখি মানেই মানেই কেবল গল্প-উপন্যাস লেখা নয়। আমাদের সবার জীবনেই অসংখ্য গল্প আছে। অবাক গল্প, ভালোবাসার গল্প, উচ্ছ্বাসের গল্প। যারা লিখতে পারেন, তাঁদের ভালোলাগা, মন্দ লাগা ছড়িয়ে দিতে পারেন অনেকের মাঝে। তাঁদের আনন্দ-দুঃখ পরিপ্লুত করে কতজনকে।

 

নিজের অনুভূতি সবার মাঝে ছড়িয়ে দেয়ার এই আনন্দ অকিঞ্চিৎকর নয়।পৃথিবীর অনেক কিছুই একসময় হারিয়ে যাবে, কিন্তু বহুদিন পরেও কোন এক উদাসী বিকেলে অজানা পাঠকের চোখের কোনে আশ্রুর কারণ হয়ে লেখক থাকবেন, জীবন্ত হয়ে। লেখার মুহূর্তে অদৃশ্য পাঠকের সাথে মহাজাগতিক যোগাযোগে প্রতিটা ক্ষণ আলোকিত হয়ে ওঠে লেখকের।

 

মাঝে মাঝে যতোটুকু লিখি এখানে, পাঠকের প্রতিটা সংযোগ আলোড়িত করে, তা হোক একটা ক্লিক, কিংবা মন্তব্য। তাদের প্রতিজনের সাথেই আমার একটা অদ্ভুত একটা সংযোগ তৈরি হয়। কাউকে হয়তো ব্যক্তিগতভাবে চিনি, অনেকদিন হয়ত দেখা হয়না, কিন্তু লেখার কারণে আবার যোগাযোগ তৈরি হয়। কারো সাথে কেবল ভার্চুয়াল জগতে পরিচয়, লেখার খাতিরেই তাদের সাথে এই চেনা-জানা, সেটাও কম পাওয়া নয়। এর বাইরেও অনেকে আছেন জানি, যারা আমার লেখা পড়েন, কোন কারণে হয়ত সেটা জানান দিতে চাননা। তাদের সাথেও একটা অদৃশ্য যোগাযোগ তৈরি হয়। তাদের জন্যেও একটা ভালোলাগা কাজ করে।

 

ব্যস্ততা বা আলস্যের কারণে তেমন একটা লেখা হয়না। কিন্তু বন্ধুদের সবার কথা জানতে ইচ্ছে করে। তাদের দিন, তাদের পথচলা। আমার বন্ধুরাও লিখতে শুরু করবেন আরো বেশি বেশি - এই অপেক্ষায় থাকি।

 

প্রকাশঃ ২৩ ফ্রেব্রুয়ারি, ২০১৭

সাহিত্য নামচা
রয়্যালটি বিতর্ক
 

হাকিম ভাই'র স্ট্যাটাস পড়ে এই মানুষটির জন্য দুঃখবোধ করেছি। জীবন সায়াহ্নে এসে তার মতো লেখকের অবস্থা এমন হবার কথা ছিলনা।

 

পাঠক হিসেবে আমার মনে হয়েছে, তার ঝরঝরে ভাষা আর সাহিত্যজ্ঞান পশ্চিমবঙ্গের সুনীল গঙ্গোপাধ্যায় বা শীর্ষেন্দু মুখোপাধ্যায়ের চাইতেও কোন অংশে কম না।

 

মাসুদ রানা সেই অর্থে তেমন পড়া না হলেও লেখক শেখ আব্দুল হাকিমের সাথে পরিচয় কিশোর বেলায় সেবা প্রকাশনীর লেখক আড্ডায়।

 

বাবার বয়েসী মানুষ শেখ আব্দুল হাকিমকে লেখক হওয়ার সুবাদেই হাকিম ভাই বলতাম।

 

চমৎকার মানুষ, দারুণ রসিক। মুখ মিটিমিটি হাসি লেগে থাকে। মজা করে কথা বলেন।

 

তখনই জানতাম মাসুদ রানার সিরিজটি বহুদিন ধরে তিনিই লিখছেন। প্রতি পর্বের জন্য সম্ভবত দশ হাজার টাকা করে পেতেন। তার সাথে রহস্য পত্রিকার সম্পাদনাসহ আরো কিছু কাজে যা পেতেন তা দিয়েই চলত সংসার।

 

আমাদের সময় ফেসবুক, নেটফ্লিক্স বা ইউটিউব ছিলনা। সেবা প্রকাশনী প্রকাশনা জগতে প্রায় বিল্পবের মতো করে ফেলেছে।

 

কিন্তু দুঃখজনক হলেও সত্যি সেবা প্রকাশনীর জনপ্রিয়তার তুঙ্গের সময়টাতেই রাকিব হাসান, শেখ আব্দুল হাকিমের মতো শক্তিশালী লেখকেরা চলে যেতে শুরু করেন।

 

ভেতরে অভিমান নিয়ে থাকলেও সাধারণ মানুষকে তাঁরা জানতে দেননি।

 

দীর্ঘ পাঁচ দশক নিজের পরিশ্রম ও মেধা দিলেও সম্প্রতি হাকিম ভাই তার অপ্রাপ্তি ও হতাশা নিয়ে একটা স্ট্যাটাস দিয়েছেন।

 

হাকিম ভাই ও কাজী আনোয়ার হোসেন দু'জন মানুষই আমার অসম্ভব প্রিয় মানুষ। কে ঠিক, কে বেঠিক সে বিচারেও যাবোনা।

 

আইনের পথে কে জিতবেন কে হারবেন সেটাও জানা নেই। তবে আমার বিশ্বাস এই দু'টো মানুষের অর্ধ শতকের উপর যে সম্পর্ক ছিল, সেখানে শুধু টাকা পয়সার হিসেবটাই সবকিছু নয়, অনেক সুন্দর স্মৃতি, আবেগ আর ভালোবাসা আছে। তাঁরা যদি সেই স্মৃতিগুলো মুছে ফেলতে পারেন, হয়ত দেখবেন জীবনের একটা বড় অংশই ফাঁকা রয়ে গেছে।

 

দু'টি মানুষের সম্পর্কের মাঝে না চাইলেও অন্য মানুষেরা চলে আসে। অনেকসময় তিক্ততাও তৈরি হতে পারে। কিন্তু তার কারণে কি সব কিছুই মিথ্যা হয়ে যায়?

 

কাজী আনোয়ার হোসেনের সাথেও আমার ব্যক্তিগত পরিচয় হয়েছে। অসাধারণ মেধাবী ও ব্যক্তিত্বের এই মানুষটির প্রতি আশি-নব্বইর দশকে বেড়ে ওঠা বাংলাদেশী তরুণ প্রজন্ম কৃতজ্ঞ থাকবে।

 

তাঁর ৮৩ বছরের জীবনে সবার প্রিয় কাজীদা হয়ে ছিলেন। সাম্প্রতিক বিতর্কের কারণে কাজী আনোয়ার হোসেন ভিলেন হয়ে গেলেন এমন মনে হয় না।

 

পাঠক হিসেবে আমার মতামত, ভালো লেখকদের ধরে রাখা দরকার ছিল সেবা প্রকাশনীর। এবং সেটা ব্যবসার প্রয়োজনেই। কলকাতার আনন্দবাজার প্রকাশনী এতোদিনেও শক্ত ব্যবসায়িক ভিতের উপর থাকার কারণ এর লেখকেরা। নতুন ও পুরাতন।

 

শক্তিশালী লেখকদের ভিত তৈরী করতে পারলে, শুধু অনুবাদই নয়, মৌলিক সাহিত্যেও ভূমিকা রাখতে পারবে সেবা প্রকাশনী।

 

অভিজ্ঞ, জনপ্রিয় প্রবীণ লেখকেরা থাকলে, তাদের চমৎকার মূল্যায়ন হলে নতুনেরা আসবে। প্রবীণদের কাছে শিখতে পারবে, সাহিত্যকে সিরিয়াস পেশা হিসেবে নেবার সাহস পাবে।

 

কাগজের বা আইনের ভাষায় হয়ত অনেকভাবেই লেখককে কম দেয়ার উপায় থাকে, কিন্তু বাস্তবতা হলো এরাই কিন্তু একটি প্রকাশনা প্রতিষ্ঠানের মূলশক্তি। সেক্ষেত্রে তাদের পারিশ্রমিক খরচ হিসেবে না দেখে বিনিয়োগ হিসেবে দেখলে লেখক, প্রকাশক, পাঠক সবার জন্যই ভালো। আজকের দিনে শত বিলিয়ন ডলারের ব্যবসায়িক প্রতিষ্ঠান আমাজন বা মাইক্রোসফট কিন্তু এই স্ট্র‍্যাটেজিতেই সফল হয়েছে।

 

মাসুদ রানার কাহিনীর উপর শতকোটি টাকার হলিউডি মুভি হচ্ছে। এটা আমাদের জন্য খুব আনন্দের সংবাদ।

 

বাংলাদেশের যে কটি প্রকাশনা প্রতিষ্ঠান বড় কিছু করার সম্ভাবনা রাখে, আমি বিশ্বাস করি সেবা প্রতিষ্ঠান তার অন্যতম।

 

সেবা প্রকাশন ও তার সকল লেখকদের জন্য এই তুচ্ছ পাঠক (ও প্রাক্তন ক্ষুদে লেখক) এর পক্ষ থেকে ভালোবাসা রইল।

 

প্রকাশঃ ২৭ জুলাই, ২০১৯

স্মৃতি কথাঃ তাজিন আহমেদ
 

'প্রথম আলো' তখন শুরু হবে হবে করছে। নতুন পত্রিকা নিয়ে তরুণ লেখক আর সাংবাদিকদের উচ্ছাসের শেষ নেই।

 

সবাই মিটিং এ অংশ নিই, আগামী কয় বছরে আমাদের পত্রিকাটি শীর্ষে কতদূর যাবে, মিটিং এর সবার জন্য সার্ভ করা পুলি পিঠায় কামড় দিতে আমরা স্বপ্নে বিভোর হয়ে যাই।

 

আমাদের মাঝে তাজিন আপুও ছিলেন। অভিনয়ের কারণে তার সুনাম তখন ছড়াতে শুরু করেছে। এমন নামকরা একজন আমাদের সাথে কাজ করছেন, এটা নিয়ে গর্ববোধ করার যথেষ্ট কারণ ছিল।

 

অনেক পরিকল্পনা শেষে কারওরান বাজারে একটা বড় দালানের দোতলায় থিতু হলো প্রথম আলোর অফিস।

 

একদিন লেখা জমা দিয়ে সিঁড়ি দিয়ে নামতে নামতে দেখলাম তাজিন আপু উঠছেন। আমাকে দেখে খুব সুন্দর করে তার আঁকাবাঁকা দাঁতের হাসি দিলেন। হাসির সময় তাঁর চোখগুলো ছোট ছোট হয়ে যেত।

 

আমাদের মানব জীবন যন্ত্রণায় পরিপূর্ণ। পৃথিবীর চারিদিক নিষ্ঠুরতা আর অমানবিকতায় আমাদের নাভিশ্বাস।

 

একটা সুন্দর হাসি আমাদের আশ্বস্ত করে। কেউ যেন কানের কাছে ফিস ফিস করে বলে, জীবন সুন্দর, মমতাময়।

 

আজ আমাদের তাজিন আপু ওপারের দেশে বিদায় নিলেন।

 

সেই হাসিটি আজ চোখে ভাসছে।

 

তাজিন আপুর সাথে সেভাবে আমার কখনোই পরিচয় ছিল না।

 

তবু একটা হাসি দিয়ে মানুষের মনে একটা স্থান নিয়ে বেঁচে থাকা যায়, সেটা প্রমাণ করে দিলেন।

 

মানুষের পরিতাপ অন্য অনুভূতির চাইতে শক্তিশালী।

 

একটা মানুষ জীবিত থাকতে আমাদের অনুভূতি প্রকাশ করি না, হয়ত বা সংকোচে।

 

মানুষটা চলে যাওয়ার পর কেন আমাদের মনে হয়, আহা এই কথাগুলো তাকে বলা হলো না কেন?

 

যখন এই কথা মনে হয়, তখন সেই আবেগের কথা পৃথিবীর সবাই জানতে পারে, শুধু সেই মানুষটি ছাড়া!

 

প্রকাশঃ ২২ মে, ২০১৮

জীবনানন্দের লেখা আপনার প্রিয় কবিতা বিষয়ক দরখাস্ত
 

এই ফেসবুকে আমি অনেক লেখা লিখেছি।

 

অনেক বন্ধু আমার লেখা পছন্দ করেন। কিছুদিন না লিখলে উশখুশ করে ইনবক্স করেন, আশরাফ ভাই আপনার লেখা কৈ?

 

লেখার বিনিময়ে কিছু আশা করিনি।

 

তবে আজ একটা জিনিস চাইবো আমার পাঠকদের কাছে।

 

কয়েকটা জিনিস আমি কখনোই ভালো দখলে নিতে পারিনি। তার মধ্যে ১. ক্রিকেট খেলা ২. কবিতা

 

অনেক চেষ্টা করেও ক্রিকেট খেলা নিয়ে আগ্রহ করাতে পারিনি।

 

তবে কবিতা নিয়ে কিঞ্চিত আগ্রহ তৈরী হয়েছে।

 

বিশেষ করে জীবনানন্দ দাস নামক জনৈক দু:খী কবি তার কবিতার ইন্টেন্স লাইন দিয়ে আমাকে ব্যাকুল করেছে।

 

আমার বন্ধুদের কাছে অনুরোধ, জীবনানন্দের কবিতা পড়ে থাকলে, বনলতা সেন বা সুরঞ্জনা বাদে (এই দুটো কবিতা খুব কমন), তার যে কবিতা আপনাকে স্পর্শ করেছে সেটা পড়তে চাই।

 

যদিও কিছু কবিতা তার পড়েছি, তবে পড়তে চাই, আরো কিছু কবিতার লাইন, যা আমাদের ভাবনাকে প্রসারিত করে।

 

ভালো থাকবেন।

 

প্রকাশঃ ৩ এপ্রিল, ২০১৮

ফেসবুকে লেখালেখি
 

যখন তখন প্রস্তুতি ছাড়া যা লিখেছি, অনেক না জানা মানুষ তাদের মুগ্ধতা দিয়ে কৃতজ্ঞতা পাশে আবদ্ধ করেছে।

 

এখনো পরিচিত অনেকের সাথে কথা হলে প্রথমেই আমার লেখা টানেন তারা। খুব আবেগের সাথে বলেন, ভাই আপনার লেখা ভালো লাগে। যদিও তাদের অনেকে কখনো লাইক টাইক দেন না। তবু সরাসরি কথায় তাদের এই আবেগ ভালো লাগে।

 

তখন এটাও বুঝতে পারি আমার লেখার অনেক গোপন পাঠক আছেন।

 

কোন কারণে হয়ত তারা প্রকাশ করতে চান না।

 

সমস্যা নেই।

 

আমি যখন বাংলা পত্রিকায় লিখতাম, যার সার্কুলেশন ত্রিশ চল্লিশ লাখের বেশী ছিল। তখন তো জানার উপায় ছিল না কতজন লেখাটা পছন্দ করেছেন।

 

ফেসবুকের কল্যাণে সেটার কিছুটা জানার উপায় হয়েছে।

 

এর বাইরেও যারা গোপনে আমার লেখা পড়ে যান, তাদের জন্য ভালোবাসা প্রকাশের জন্য এই লেখা।

 

জীবিকার কারণে লেখক হতে পারিনি, সেটা নিয়ে দু:খ আছে। তবু আমার সামান্য শিল্প চর্চা অনেক মানুষকে স্পর্শ করেছে, একটা আমার জন্য এটা অনেক কিছু।

 

প্রকাশঃ ২২ মার্চ, ২০১৮

বই বাজারঃ ২
 

বইমেলায় ৭০ কোটি টাকার বিক্রি হয়েছে। লেখক যশ প্রত্যাশীদের টাকায় বই ছাপানোর আয় ধরলে মোট আয় আরো বহুগুনে ছাপিয়ে যাবে।

 

তবু আমাদের দেশের লেখকেরা দরিদ্র থেকে যাবেন।

 

হুমায়ূন আহমেদ বলেছিলেন, অন্য পেশার মতো লেখালেখিও ফুলটাইম জব।

 

লেখকদের প্রকৃত সম্মানী দিলে আমরা বহু ভালো লেখা পেতাম। টাকা পয়সা না দিলে আজকের এর আর রহমানের এই মানের কাজ আমরা পেতাম না।

 

লেখকরা তাদের প্রকৃত সম্মানী পেলে আমাদের সাহিত্যের বাজার আরো বহুগুনে বাড়তো ভালো লেখা দিয়ে। বলাবাহুল্য, তাতে প্রকাশকের ব্যবসা কম হতো না।

 

প্রকাশঃ ১ মার্চ, ২০১৮

বই বাজারঃ ১
 

হলিউডের মুভিগুলোর একটা মজা আছে।

 

প্রথম নামটা শুনেই, একটা কৌতূহল তৈরী করে। মাথায় মাঝে একটা গল্পের আবছায়া দাঁড়িয়ে যায়। 'সেই অস্থির বিকেলে একদিন' টাইপ। মুভি দেখতে গিয়ে নিজের কল্পনা কিছু খাপ খায়, কিছু চলতে থাকে তার বাইরে, সেও নিয়ে আসে নতুন চমক।

 

মুভি দূরে থাক, খুব খারাপ লাগছে, আমাদের ভাষায় একটা লেখকও না দেখতে পেয়ে, যার লেখা আমাদের আগ্রহ তৈরী করে।

 

আমাদের কথিত একসময়ের 'মার মার কাট কাট' জনপ্রিয় লেখক এখন পত্রিকা সম্পাদনা করে বেড়ান, ভালো পেমেন্ট পেলে টকশো করে বেড়ান। তবে বই মেলায় পাঠককে তাড়িয়ে নেয়ার বই নেই আর তার।

 

বিদেশী সায়েন্স ফিকশনের ছায়ার তৈরী বইগুলোও এখন আর চলে না আমাদের আরেক কথিত জনপ্রিয় লেখকের।

 

আর 'ম্যা ম্যা' করা ফেসবুকে স্বঘোষিত জনপ্রিয় লেখকদের কথা কি বলবো। আমি সাধারণত বোকা বনি না। এদের ম্যা ম্যা এর পাল্লায় দু'একবার বই কিনে যে ধরা খেয়েছি, মনে হয়েছে, আহা, টাকাটা ফকিরকে দিলেও হতো।

 

সারাদিন ফেসবুকে বই বিক্রির ধান্দা করা এই লেখকদের বলতে ইচ্ছা করে, হুমায়ূন আহমেদ কয়টা পোষ্ট দিয়েছিলেন বই নিয়ে?

 

যা তিনি করেছেন, জীবনকে অনুভব করেছেন নিজেরর মতো, তার ভাষায় যা যাদু ছিল, তার চাইতে বেশী ছিল, তার তৈরী করা চরিত্রের প্রতি মমতা, নিমগ্নতা।

 

হুমায়ূন আহমেদের পাশের ফ্ল্যাটে থাকা এক প্রতিবেশী বলেছিলেন, প্রায়ই তিনি তাকে পাশ কাটিয়ে দেখতেন এই লেখক লিখতে লিখতে চোখ মুছছেন।

 

হুমায়ূনের ভাষা নকল করা লেখকের অভাব নেই আজ, কিন্তু জীবনকে মমতা ও গভীরতা দিয়ে দেখার লেখক, এই কয় বছরে আমরা একটাও পেলাম না।

 

তাকে নকল করে নয়, এই রকম গভীর মমতার শব্দশৈলী পেলে আমাদের বইমেলাগুলো অনেক প্রাণবন্ত হয়ে উঠত।

 

প্রকাশঃ ২০ ফেব্রুয়ারি, ২০১৮

পেন্সিল
 

প্রবীণ লেখকদের জন্য বইমেলা থাকলেও, নবীণ লেখকদের শিল্পচর্চার একটা জায়গা বলা যেত পত্রিকার সাহিত্য পাতাগুলোকে। পাঠকদের আলাদা দাম দিয়ে কেনা লাগে না বলে এই মাধ্যমটি বড় সংখ্যক পাঠকের কাছে পৌছানোর উপায় হিসেবে ভাবেন তরুণ লেখকেরা।

 

তবে বেশীরভাগকে নানা কারণে ভালো লেখার অনুপস্থিতির কারণে 'ফ্রি' পেলেও পাঠকদের গ্রহণযোগ্যতা অনেক কম সেখানে।

 

আমাদের দেশে লেখালেখি চর্চার একটা ভালো প্লাটফর্ম দরকার ছিল। ফেসবুক শিল্প ও সাহিত্য বিষয়ক গ্রুপ 'পেন্সিল' এই শূন্যতা দূর করেছে, খুব অল্প সময়ের মধ্যে। মাত্র একবছরের মধ্যেই প্রায় ত্রিশ হাজার সদস্যের রুচিশীল পাঠক ও লেখকদের চমতকার একটা সমাবেশ করেছে।

 

ফেসবুকে ত্রিশ হাজার সদস্যের গ্রুপ কঠিন ব্যাপার না। 'টিনের চালে কাক' জাতীয় সুড়সুড়ি দেয়া অনেক গ্রুপ মিলিয়ন সদস্য ছাড়িয়ে গেছে। পেন্সিলে একনিষ্ঠ মডারেটরদের সুনিপুণ বিচারে যুক্ত হওয়া রুচিশীল মানুষের হিসাবে এই ত্রিশ হাজার সংখ্যাটি বারো মাসের হিসেবে অবশ্যই বিশাল ব্যাপার। যে কেউ এখানে লিখতে পারে, তবে মৌলিকতা ও বিতর্কিত বিষয় লেখা নিয়ে সতর্ক থাকা হয়। পেন্সিলের এই বিপুল গ্রহনযোগ্যতার মূলে এই দু'টো কারণ বেশী ভূমিকা রেখেছে বলে মনে হয়।

 

আমি নিশ্চিত রুচিশীল লেখক ও পাঠকের এই সংখ্যা বহুগুনে ছাড়িয়ে যাবে। বাংলাদেশের শিল্প সাহিত্যের জন্য 'পেন্সিল' একটি বড় ঘটনা।

 

শুভ জন্মদিন 'পেন্সিল'।

 

প্রকাশঃ ১৬ সেপ্টেম্বর, ২০১৭

হুমায়ূন আহমেদের "দেয়াল"
 

হুমায়ূন আহমেদের "দেয়াল" পড়া শুরু করেছি। তরতর করে কয়েকপৃষ্ঠা পড়ে একটা দীর্ঘশ্বাস বেরিয়ে এলো।

 

তার মৃত্যুর পর এতোটা সময় চলে গেল, কিন্তু তার ধারে কাছে যাবার মতো একজন যাদুকরও আসলোনা বাংলা সাহিত্যে?

 

আজকাল সবাই লেখক হতে চায়। কোনমতে বই প্রসব করে নেমে যায় ঢাকঢোল নিয়ে। ঢাকঢোল দিয়ে কি লেখক হয়?

 

হুমায়ূনের মতো দেখার চোখ নিয়ে জন্মাতে হয়, শুধু জন্মালেই হয় না, সাধনাও করতে হয়।

 

জানিনা বাংলা সাহিত্যে আমরা এমন যাদুকর আবার পাবো কিনা।

 

প্রকাশঃ ৭ মার্চ, ২০১৭

সাহিত্য পত্রিকা
 

এমন একটা সাহিত্য পত্রিকার অভাব অনুভব করছি, যেটা তথ্যপ্রযুক্তির সবরকম সুবিধা ও চমকপ্রদ ফিচার দিয়ে এই ফেসবুক জেনারেশনকে সৃষ্টিশীল লেখাগুলো পড়তে ও লিখতে প্রতি আগ্রহী করবে। অত্যন্ত মনোগ্রাহী ইউজার ইন্টারফেসের পাশাপাশি সোশ্যাল বুকমার্কিং, নোট এমবেডিং এর মতো দরকারী ফিচার, যেটা সহজেই লক্ষ মানুষের কাছে নিয়ে যেতে পারে মানসম্পন্ন লেখা, ফ্লিপবোর্ডের মতো মোবাইল এপ, যেখানে মোবাইলেই বই পড়ার মজা পাওয়া যায় - এরকম শত উপায়ে অনলাইন সাহিত্য প্লাটফর্ম তৈরি করা যায়। ভালো লেখকরা শুধু শখেই লিখবে না, এটা হবে তাদের আয়ের ভালো উৎস। ভালোভাবে পেশাদারী মনোভাব নিয়ে কাজ করলে, বই মেলার মতো এটা হতে পারে সাহিত্য নিয়ে আরেকটি সফল ব্যবসার উদাহরণ।

 

সমস্যা হলো আমাদের দেশে নতুন আইডিয়া নিয়ে কেউ এগিয়ে আসতে ভয় পায়। কিন্ত আইডিয়াতে চমক, উপযোগিতা আর উপকারিতা থাকলে বড় আকারের সফল ব্যবসা প্রতিষ্ঠান যে অল্প-সময়ে দাঁড়িয়ে যায়, তার উদাহরণ আমাদের দেশেই আছে। আমার নিজেরো এরকম কিছু একটা করার ইচ্ছা আছে, তবে নানা সীমাবদ্ধতার কারণে এই মুহূর্তে একা কিছু করা সম্ভব হবে না। কেউ আগ্রহী হলে কনসেপচুয়াল ও টেকনিক্যাল সাহায্য ও অনুপ্রেরণা দিতে রাজী আছি, যদি তাদের এপ্রোচ ঠিক থাকে।

 

প্রকাশঃ ১১ সেপ্টেম্বর, ২০১৩

লেখক সম্প্রদায়
 

পৃথিবীতে সৌভাগ্যবান যত সম্প্রদায় আছে, লেখকরা তাদের মাঝে সম্ভবত উপরের দিকেই আছে। একজন লেখকের আশেপাশে যা কিছু ঘটে, যা কিছু আসে, তা যত অকিঞ্চিতকর হোক না কেন, একরকম অর্থ নিয়ে আসে, লেখকের অনুভূতির স্রোতে পাল তুলে দেয়। মানবজীবনের, জগতের এই আশ্চর্য রূপ, রস, রহস্য লেখকের মুগ্ধ দৃষ্টির বাহনে বাকী সকল মানুষের মাঝে সঞ্চারণ করার এই প্রক্রিয়া বোধ হয় স্রষ্টার অনেক পছন্দের!

 

প্রকাশঃ ২৩ আগষ্ট, ২০১৩

