---
title: ফেসবুকে লেখালেখি
date: '2018-11-28'
tags: ['Writing']
---
 

স্কুলে পড়ার সময় প্রথম যেদিন কিশোর পত্রিকায় ভুল বানানে ছাপা নিজের নাম দেখেছিলাম সেই আনন্দ স্থিমিত হতে অনেকদিন লেগেছিল।

এরপরে আরো বহুবার পত্রিকায় নাম এসেছে। লেখক হিসেবে কিংবা লেখার বিষয়বস্তু হিসেবে।

তবে সত্যি বলতে কি একসময় এটা আর উদ্দীপ্ত করতো না। এর একটা কারণ বোধ হয় ছিল, হিসেবে লক্ষ পাঠকের কাছে এই লেখাগুলো পৌঁছালেও তাদের সাথে ব্যক্তিগত কোন সংযোগ ছিল না।

ফেসবুক না থাকলে অনেক কিছুই লেখা হতো না। পত্রিকার লেখায় নির্দিষ্ট ফরম্যাটে ও বিষয়ে থাকতে হয়। ফেসবুকে যেকোন কিছু নিয়েই লেখা যায়। ভাবনা, অভিজ্ঞতা, হাসি, কান্না, দর্শন, অভিমত।

লাইক বা কমেন্টের কারণে বোঝা যায় পাঠকের প্রতিক্রিয়া। কোন না কোনভাবে তাদের সাথে মানবীয় সংযোগ তৈরী হয়।

কিছু একটা কাউকে বলতে চাওয়া থেকেই লেখার প্রেরণা আসে।

কিন্তু সেটা অনেক মানুষের কাছে পৌঁছাতে হবে এমন কথা নেই বরং আমার কাছে গুরুত্বপূর্ন কাদের কাছে বলছি।

জনসভায় হাজার মানুষের সামনে বক্তৃতা দেবার চাইতে আমার কাছে কাছের অল্প কয়েকজনের সাথে গল্প করতে ভালো লাগে।

অনেক বন্ধু বা আত্মীয় আছে যারা কখনোই আমার লেখায় কোন প্রতিক্রিয়া দেননা। তবে দেখা হলে লেখার কথা বলেন, তাদের ভালো লাগার কথা বলেন।

এটা আমার কাছে বিশাল একটা ব্যপার।

সফলতার যতো কঠিন হোক, এর জন্যে কেউ কাউকে মনে রাখেনা। বেশীরভাগ ক্ষেত্রে সেটা ঈর্ষা বয়ে আনে। কিন্তু একটা ভালো লেখা মানুষ মনে রাখে অনেকদিন।

পরিচিত অনেক বন্ধুই আছে যাদের অনেক দারুণ দারুণ অভিজ্ঞতা আর ভাবনা আছে। না লিখতে পাবার কারণে সেসব শূন্যেই মিলিয়ে যায় অনেক।

সেদিক থেকে নিজেকে কিছুটা হলেও সৌভাগ্যবান মনে হয়। দৃশ্য বা অদৃশ্যভাবে অনেক প্রিয়জনের মনে জায়গা করে নিয়েছে আমার অনুভূতি, এই বা কম কিসে।

প্রকাশঃ [২৮ নভেম্বর, ২০১৮](https://www.facebook.com/ashraful.alam/posts/10155604649200583)
