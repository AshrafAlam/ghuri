---
title: লেখক পরিচয়
date: '2019-07-27'
tags: ['Writing']
---

আমার লেখক পরিচয়ের শুরু সেবা প্রকাশনী'র কিশোর পত্রিকার হাত ধরে। নিজেও ক্লাশ টেনের কিশোর। মিরপুর থেকে বাসে করে সেগুন বাগিচার পত্রিকার অফিস খুঁজে বের করে সম্পাদকের কাছে লেখা জমা দেয়া - এটাই বিরাট এডভেঞ্চার ছিল।

 

আমার কৈশরের একটা সুন্দর সময় জুড়ে আছে সেবা প্রকাশনী। তিন গোয়েন্দা, টারজান, বিদেশী ক্লাসিকের অনুবাদ - কৈশরের কল্পনার জগৎ বিস্ময় দিয়ে ভরিয়ে দিত সেবা প্রকাশনীর বই।

 

কিশোর পত্রিকার সুবাদে সেবা প্রকাশনীর একজন লেখক হবো, সেই স্বপ্নও ছিল।

 

প্রায় প্রতিমাসেই কিশোর পত্রিকায় লেখা ছাপা হতো। প্রথম দিকে ছোট ছোট লেখা, পরের দিকে অনুবাদ, আর্টিকেল, মৌলিক গল্প।

 

গল্প ধাঁধাও লেখেছি। একটা রহস্য গল্প থাকত, তার মাঝে শেষে সেই রহস্য ভেদ করার জন্য একটা কিশোর পাঠকদের গোয়েন্দা হবার একটা সুযোগ হিসেবে ধাঁধা থাকতো।

 

কিশোর পত্রিকার প্রচ্ছদ কাহিনী লেখা বিরাট ব্যাপার ছিল। সেটার জন্য দেয়া লেখার ছবি যখন ছাপা হলো প্রচ্ছদ হিসেবে সে অনুভূতির তুলনা নেই।

 

একবার কিশোর পত্রিকা সায়েন্স ফিকশন সংখ্যা বলে একটা বিশেষ সংখ্যা করা হলো। সেখানে আমার প্রথম গল্প ছাপা হলো। কোন এক অদ্ভুত কারণে সবচেয়ে সেটি বেশী পাঠক সমাদৃত হয়েছিল।

 

পরে লেখক হাসান খুরশীদ রুমী অন্য একটা প্রকাশনী থেকে একটা সায়েন্স ফিকশন সংকলন করেন। সেখানে আমার গল্পটিও ছিল। শুধু প্রথম লেখা ছাপার অভিজ্ঞতাই না, বইতে নিজের লেখা দেখার প্রথম অভিজ্ঞতাও সেবা প্রকাশনীর সূত্রে।

 

একদিন কিশোর পত্রিকার সমন্বয়ক শেখ মহিউদ্দিন জানালেন আপনার লেখার সম্মানী আছে নিয়ে যাবেন।

 

এই নিয়ে আমার বিস্ময়ের সীমা ছিল না।

 

সেবা প্রকাশনীর ছোট বড় সব লেখকেরাই সম্মানী পেতেন। আমার জীবনে প্রথম উপার্জন ছিল লিখে। সেই ৯৪ সালে টাকার অংকে ৯০ টাকা আর সাথে সে মাসের "সৌজন্য সংখ্যা" সিল মারা কিশোর পত্রিকা সে হিসেবে খুব বেশী না হলেও আমার কাছে এটা অনেক বড় অর্জন মনে হচ্ছিল। আমি যেন সত্যি সত্যি লেখক হবার পথে!

 

একদিন আবিষ্কার করলাম অনেকে পাঠকই আমাকে চেনেন। সম্মানী নেয়ার সময় নাম উল্লেখ করতে হয়। নাম বলে সম্মানীর খাতায় সই দিচ্ছি, এমন সময় পাশ থেকে একজন বললেন, আপনিই আশরাফুল আলম জয়?

 

১৫ বছর বয়েসী বই পোকা এক বালকের জন্য লেখক সম্মানী, পাঠকের বিস্ময় দৃষ্টি অকল্পনীয় ব্যাপার।

 

সেবা প্রকাশনী শুধু কল্পনার দ্বার উন্মোচন করেনি, নিজেকে জানার চমকপ্রদ সব অভিজ্ঞতা উপহার দিয়েছিল।

 

প্রকাশঃ [২৭ জুলাই, ২০১৯](https://www.facebook.com/ashraful.alam/posts/10156070658935583)
