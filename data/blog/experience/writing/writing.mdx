---
title: লেখালেখি
date: '2021-07-25'
tags: ['Writing']
---

রাইটার্স ব্লক বলে লেখকদের খুব কমন একটা সমস্যা আছে।

কিছু কিছু সময় এমন হয়, লেখক আর লিখতে পারেন না। হাতে কলম বা কী বোর্ড নিয়ে বসে আছেন, এক লাইনও বেরুচ্ছে না।

কয়েক মাস আগে রাইটার্স ব্লকের মধ্য দিয়ে গিয়েছি। তবে স্বেচ্ছা কারাবরণের মতো এই রাইটার্স ব্লক ছিল নিজের ইচ্ছাতেই।

এর একটা কারণ হলো, যে কোন লেখালেখি পূর্ণ মনোযোগ দাবি করে। নানারকম ব্যস্ততার মাঝে শুধু লেখার জন্যে আলাদা সময় রাখা মুশকিলই বটে।

তার উপর ফেসবুকে লেখা পাবলিশ করার পর নোটিফিকেশন আর কমেন্টের মধুর যন্ত্রণায় কোন কাজে মনোযোগ দেওয়াই কঠিন।

জীবিকার তাগিদে প্রযুক্তি পেশা বেছে নিয়েছি, সেখানেও সৃষ্টিশীল কাজের প্রচুর সুযোগ আছে।

তবে কয়েকমাস নানা ব্যস্ততায় কাটলেও একটা ব্যাপার স্পষ্ট হলো, লেখা আমার জীবনের গুরুত্বপূর্ণ একটা অংশ। 

কোন একটা বিষয় নিয়ে ভাবনা থেকে শুরু করে, এ নিয়ে পড়াশুনা, তারপর লিখতে বসা পুরো প্রক্রিয়াটি একটি সৌন্দর্যের সাধনা। 

মানিক বন্দ্যোপাধ্যায়ের ভাষায় এই সৌন্দর্য অনুভূতি পাঠককেই পাইয়ে দেয়ার আনন্দই লেখককে পূর্ণ করে তোলে।

ফেসবুকে আমার কিছু মনোযোগী পাঠক বন্ধু রয়েছেন।

কিছুদিন না লিখলেই মেসেজে বা সামনা সামনি মনে করিয়ে দেন, অনেকদিন কিছু লিখছি না।

অনেকেই ধারণা করতে পারবেন না, পাঠকদের এই কৌতুহল আর আগ্রহ একজন লেখককে কি পরিমাণ অনুপ্রাণিত করতে পারে।

হাজার, লক্ষ মানুষ পড়বে এই উচ্চাশা নিয়ে কেউ লিখতে বসেন না। লেখক লেখেন তার মনের আনন্দেই। 

সেই আনন্দ শেয়ার করার জন্য অল্প কিছু মনোযোগী পাঠক থাকলেই লেখক খুশী।

সেদিক থেকে বলা যায় আমি সৌভাগ্যবান।

বন্ধুদের কেউ নতুন লেখার কথা মনে করিয়ে দিতেই লিখতে বসে যেতে ইচ্ছা হয়। 

বিখ্যাত উপন্যাস ইট, প্রে, লাভের লেখিকা এলিজাবেথ গিলবার্ট এক টেড টকে বলেছিলেন, সুইট হোমের মতো এতো নিবিঢ় অনুভূতি পৃথিবীর আর কোথাও পাওয়া যাবেনা। 

একজন লেখকের কাছে তার লেখার চর্চা হচ্ছে তার নিজের সেই সুইট হোমে বসবাস করার মতো।

মনের গভীরতম বিশ্বাস বলে আমি একজন লেখক। আমি লিখতে চাই। লিখতে পারলেই পূর্ণ বোধ করি।

কিছু হোক বা না হোক আমাকে লিখে যেতে হবে। পৃথিবীর সাথে আমার যে সংযোগ, যে ভালোবাসা, যে মুগ্ধতা, সেই কথা আমাকে বলতে হবে। 

প্রতি নিয়ত, প্রতি মুহূর্তে।

যারা সবসময় আগ্রহ নিয়ে লেখা পড়েন, মন্তব্য করেন, নতুন লেখার তাগাদা দেন, সবার জন্য ভালোবাসা।

[পূর্ব প্রকাশ](https://www.facebook.com/ashraful.alam/posts/10157678162765583)