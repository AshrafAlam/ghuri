---
title: শুরুর দিকে
date: '2017-02-16'
tags: ['writing']
---

সেবা প্রকাশনীর কিশোরদের একটি পত্রিকা তুমুল জনপ্রিয় ছিল আমার কৈশোরে। প্রতি বাংলা মাসের এক তারিখে বের হতো। ধ্রুব এষের তাক লাগানো একেকটি প্রচ্ছদের নতুন সংখ্যা আমাদের কৈশোর কল্পনার অজানা জগতে হাতছানি দিতো। ছোট গল্প-উপন্যাস, পাঠকের রোমাঞ্চকর অভিজ্ঞতা কিংবা বিস্ময়কর তথ্য দিয়ে ভরা ফিচার - আশি পৃষ্ঠার পত্রিকাটি শেষ করতে ঘন্টা খানেকও লাগতো না। তারপর সারা মাস অপেক্ষা করতাম আবার কবে বের হবে।

তখনো পত্রিকায় কিভাবে লিখতে হয়, পরিষ্কার ধারণা নেই। দোকান থেকে তিন টাকার খাতা কিনে সেখানে মনের মতো করে লেখালেখি করি।

কিশোর পত্রিকা পড়তে পড়তে সেখানে লেখা দিতে ইচ্ছে করলো। আমার সেজোমামা তখন রাজারবাগ পুলিশ কোয়ার্টারে থাকেন। একদিন মামার বাসায় বেড়াতে গিয়ে আবিষ্কার করলাম কাছেই সেগুনবাগিচা, সেবা প্রকাশনী ও কিশোর পত্রিকার অফিস।

দুরু দুরু বুকে আমার লেখার খাতা বগল দাবা করে রওনা দিলাম সেই অফিসের সন্ধানে। তখনও আমি স্কুলের ছাত্র। ঢাকার পথ-ঘাট কিছুই চিনিনা। একে তাকে জিজ্ঞেস করে একটু একটু করে সেগুন বাগিচার দিকে এগোচ্ছি। পলওয়েল সুপার মার্কেট, রাজমনি হোটেল, দামী গাড়ীর শোরুম, কাকরাইলে বাংলা সিনেমার সারি সারি প্রডাকশন অফিস, সামনে বিশাল বড় হাতে আঁকা পোষ্টার, রাস্তার ধারে আমড়াওয়ালার হাঁক, সরকারী অফিসের চামড়ার হ্যান্ডব্যাগে অফিস যাত্রা - সবই আমার কাছে নতুন। কোন এক নাম না জানা উপন্যাসের চরিত্রের মতো হেঁটে যাচ্ছি দিকভ্রান্তের মতো। এই ব্যপারটাই আমার কাছে তিন গোয়েন্দার গল্পের মতো এডভেঞ্চার মনে হতে লাগলো।

সেবা প্রকাশনীর বাড়িটা দেখতে অফিস বা প্রেসের মতো লাগেনা। গাছপালা দিয়ে ঘেরা নিরিবিলি রাস্তার পাশে চারতলা একটা দালান।

নীচতলায় দারোয়ানের জিজ্ঞাসা পেরিয়ে ভেতরে ঢুকতে কানে আসে কাগজ ছাপানোর শব্দ। নাকে এসে লাগে নতুন কাগজের মন মাতানো গন্ধ। সিঁড়ি বেয়ে যখন দোতলায় উঠছি, উত্তেজনায় আমার দম বন্ধ হয়ে আসে।

এই সেই জায়গা, যেখানে তিন গোয়েন্দা, মাসুদ রানা ছাপা হয়! দালানের ভেতর আলো-আধাঁরির মধ্যেই যেনো অনেক রহস্য লুকিয়ে আছে। এখনই হয়তো দেখবো জিনা পার্কারকে নিয়ে কিশোর, রবিন, মুসা হুড়মুড়িয়ে নামছে।

কিশোর পত্রিকার দোতলা অফিস মূল বিল্ডিংটার সাথেই একটা কাঠের সেতু দিয়ে লাগানো। চারিদিকের গাছগাছালি, পাখির ডাকে সেই সেতু পেরোতেই অদ্ভুত শিহরণ হচ্ছিল। পাশা স্যালভিজ ইয়ার্ডে লোহা-লক্কড়ের স্তুপের নিচে পড়ে যাওয়া তিন গোয়েন্দার হেডকোয়ার্টার মোবাইল ভ্যানটি যেনো আশে-পাশে কোথাও উঁকি দিলেই দেখতে পাবো!

প্রকাশঃ [১৬ ফেব্রুয়ারি, ২০১৭](https://www.facebook.com/ashraful.alam/posts/10154124267320583)

