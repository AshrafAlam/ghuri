---
title: ইয়ট
date: '2022-01-19'
tags: ['misc']
---

প্রথমবার আমেরিকা গিয়ে শিকাগোর লেক মিশিগানের পারে এক মনোরম  সন্ধ্যায় হাঁটছি চীনে সহকর্মী এন্থনীকে নিয়ে। 

আমাদের হাঁটার পথে একদিকে একটা থিম পার্ক, নাম নেভি পিয়ার। 

ইতোমধ্যেই পার্ক বন্ধ হয়ে গেছে, কিন্তু আলোয় ঝলমল করছিল তখনো। সেই আলো আবছায়ার মতো এসে পড়েছে লেকের পারে।

খেয়াল করলাম লেকের পারে ছোট মাঝারি আকারের বেশ কয়েকটা নৌকা বাঁধা। 

এর মধ্যে একটা নৌকার সামনে এসে আক্কেল গুড়ুম হওয়ার দশা, নৌকার উপর আর কিছুনা, আস্ত একটা হেলিকপ্টার পার্ক করা।

পরে জানলাম, নৌকার মতো দেখতে এই বিশেষ বাহনগুলোর নাম ইয়ট।

আমেরিকার মতো ধনী দেশগুলোর মানুষদের অনেক টাকা পয়সা হলে তারা যে কয়টা জিনিস কিনবে তার এক হলো ইয়ট আর আরেক হলো প্রাইভেট প্লেন। 

ইয়টগুলোকে বলা যায় জলের ওপর চলমান ঘর, ভেতরে থাকা, রান্না, ঘুমানোর সব ব্যবস্থাই আছে। চাইলে দিনের পর দিন আরাম আয়েশে জলের জীবন কাটিয়ে দিতে পারবে ইয়টের অধিকারী।

একেকটি ইয়টের দাম মিলিয়ন থেকে বিলিয়নের ঘর ছাড়িয়ে যেতে পারে। যে যতো ধনী তার ইয়টের সাইজও ততো বড় হতে থাকে।

গুগলের সের্গেই ব্রিন থেকে মাইক্রোসফটের বিল গেটসের প্রযুক্তি বিশ্বের অনেক রথি মহারথিদের ব্যক্তিগত ইয়ট আছে। 

লেক মিশিগানের তীরে হেলিকপ্টার ওয়ালা ইয়টের সামনে দাঁড়িয়েছি সেটাকে অবশ্য মাঝামাঝি আকারের বলা যায়। 

ইয়টের মালিক ভদ্রলোক খুব শৌখিন বলতে হবে।

ভ্রমণে বেরিয়ে মাঝ হ্রদে এসে হয়ত বেচারার মনে হলো, নাহ, যাই আকাশের কাছাকাছি। 

হেলিকপ্টারে আকাশে উড়ে, আশপাশটা ভালো মতো দেখে, আবার ইয়টে ফিরলেন, আয়েশ করে বিশ্রাম নিলেন।

কিংবা ইয়টে ঘুরতে ঘুরতে হঠাৎ মনে হলো প্রিয় বন্ধুকে নিয়ে একসাথে লেক মিশিগান দেখলে কেমন হয়? সাথে হেলিকপ্টার থাকলে মাঝ লেকে সেই ইচ্ছাপূরণ সময়ের ব্যপার!

এর আগে নৌকা, স্পীডবোট, ফেরী, লঞ্চ সবটাইপ জলবাহনেই চড়া হয়েছে।

নেভি পিয়ারের অভিজ্ঞতার পর ইয়টে ঘুরে বেড়ানোর একটা ইচ্ছা তৈরি হলো।

এর কিছুদিন পর সে সুযোগও মিলে গেল হঠাৎ করেই।

তখন সিঙ্গাপুরে একটা স্টার্টাপে কাজ করছি। ছোট আকারের প্রযুক্তি প্রতিষ্ঠান, অনেক ইনভেস্টরের আনাগোনা লেগে থাকে সবসময়।

এদেরই একজন পিটার, আমাজনে বড় পদে কাজ করছে। বয়স পঞ্চাশের উপর। মাঝে মাঝেই শর্টস পড়ে আমাদের অফিসে চলে আসে।

জানা গেল পিটারের একটা ইয়ট আছে। একদিন অফিসের সবাইকে দাওয়াত দিলো তার ইয়টে নিয়ে ঘুরে বেড়ানোর।

এই প্রস্তাব ফিরিয়ে দেওয়ার প্রশ্নই আসে না।

এক বিকেলে একটা মাইক্রোবাস ব্যবস্থা করে সবাই দলে বলে রওনা হলাম পিটারের ইয়টে চড়তে।

যেতে যেতে আমাদের এই ইয়ট দর্শনের অভিযান অনেকটা পিকনিকের মতো মনে হচ্ছিল।

সিঙ্গাপুরের ইয়ট হার্বারটা বেশ সুন্দর। সারি সারি নানা আকারের ইয়ট সাজানো।

পিটারের ইয়টটা ছোট আকারের, পঁচিশ ফিটের মতো হবে। দূর থেকে মনে হবে বড় আকারের স্পীড বোট।

সবাই মিলে হৈ চৈ করে আমরা সেই ইয়টে উঠলাম। 

ইয়টের সামনের দিকটায় ডেকের রেলিং এ যে যার মতো ছড়িয়ে ছিটিয়ে বসলাম।

খানিক পরেই যান্ত্রিক ইঞ্জিনের মৃদু আওয়াজে ইয়ট বেরিয়ে আসতে থাকে হার্বার থেকে।

পড়ন্ত বিকেলের রোদে মৃদু বাতাসে আমাদের ইয়ট যাত্রা শুরু হলো।

ইয়টের নেভিগেশনে আছে যথারীতি পিটার।

পিটার কান ঢাকা অদ্ভুত একটা ক্যাপ পড়েছে। সাথে গোলাপী টিশার্ট আর স্পোর্টস শর্টসে তাকে মাঝি হিসেবে খারাপ লাগছে না।

ইয়ট চালানোর একটা গুরুত্বপূর্ণ অংশ এর নেভিগেশন হুইল। গড়ির স্টিয়ারিং হুইলের মতো, কিন্তু তার চাইতেও অনেক বড় স্টিলের এই হুইল নিজের হাতে ঘোরাতে পারলে নিজেকে জাহাজের ক্যাপ্টেন মনে হয়।

কিছুক্ষণ পর সেই নেভিগেশনের হুইলের দখল পিটারের কাছ থেকে চলে এলো আমাদের অনেকের হাতে। 

ইয়টের নেভিগেশনের কিছু বুঝুক তার নাই বুঝুক, যার হাতে নেভিগেশন হুইল আসবে, সে খুব ভারিক্কি চালে সেটা ঘোরাচ্ছে।

এর মধ্যে পিটার বললো, মোবাইলের রোমিং অফ করে দিতে। কারণ কিছুক্ষণ পর সিঙ্গাপুরের বর্ডার এলাকায় প্রবেশ করলে ইন্টারন্যাশনাল চার্জ কাটতে পারে।

সে নিয়ে কারো ভ্রুক্ষেপ দেখা গেল না। অনেকে গাল গল্পে মত্ত। কেউ কেউ তাকিয়ে দেখছে আশপাশটা।

অনেক ইয়ট ঘোরাফেরা করছে, যেতে যেতে নোঙ্গর করা বড় জাহাজ চোখে পড়ছে, যেগুলো পার থেকে ছোট দেখাতো।

ডেকে কিছুক্ষণ থেকে নেমে গেলাম কেবিনে।

মোটামুটি আকারের একটা রুম। অনেকটা স্টুডিও এপার্টমেন্টের মতো, ছোট একটা কিচেনও আছে।

যতোদিন ইচ্ছা পানির জীবনে থাকার জন্য যা যা দরকার সবই আছে।

ইয়টের কেবিন দেখে কেন জানি রবীন্দ্রনাথের বজরার কথা মনে হয়। জমিদারী দেখার জন্যে একসময় দিনের পর দিন বজরায় কাটিয়েছেন তিনি। দিনের বেলায় বজরার ছাদে বসে প্রকৃতি দেখতেন। রাতে প্রদীপের আলোয় বজরার কেবিনে লিখতেন।

বজরায় করে আশপাশের গ্রামগুলোতে যেতেন, মিশতেন সেখানকার মানুষদের সাথে। রবীন্দ্রনাথের গল্পগুচ্ছের বেশীরভাগ গল্পই ঐ সময়ে লেখা। তার ভাগ্নি ইন্দিরা দেবীকে লেখা চিঠি নিয়ে আরেকটা বই আছে, ছিন্নপত্র, সেখানেও রবীন্দ্রনাথের এই নদী ভ্রমণকালীন অনেক অভিজ্ঞতা সম্পর্কে জানা যায়।

কেবিন দেখে ওপরে আসলাম। পিটার আয়েশ করে তখনো সবার হুইল ঘোরানো দেখছে। মনে হচ্ছে সবার মজা দেখাতেই আনন্দ তার আজ।

পিটার মাঝে মাঝেই ইয়ট নিয়ে বের হয়, খুব যে দূরে যায় এমনও নয়।

তবে সহকর্মী এরনের কাছ থেকে জেনেছি সিরিয়াস টাইপের ইয়ট রাইডারও আছে।

সিঙ্গাপুরিয়ান বলে এরনকে নিয়মিত ন্যাশনাল সার্ভিসে অংশ নিতে হয়। সেবার সমুদ্রে নেভাল ডিউটি দিতে গিয়ে তাদের চোখে পড়ে সমুদ্রে দূরে অদ্ভুত আলো জ্বলছে। 

কাছে গিয়ে আবিষ্কার করে কানাডিয়ান এক ভদ্রলোক তার ইয়টে ভেসে বেড়াচ্ছেন। তার বয়স সত্তুরের কোঠায়। ইয়ট নিয়ে পৃথিবী ভ্রমণে বেড়িয়েছেন।

এই বয়েসে ভদ্রলোকের এমন স্পৃহা দেখে রীতিমতো অবাক হয়েছিল এরন।

পিটারের ইয়ট মাঝ নদীতে চলে এসেছে ইতোমধ্যে।

ইঞ্জিন বন্ধ করে পাল তুলে দিল মোটর দিয়ে। 

খানিক পরেই পালে হাওয়া লেগে ইয়ট চলতে থাকলো। ইঞ্জিন বন্ধ হওয়াতে আলাদা একটা নিস্তব্ধতা নেমে এসেছে, মাঝে মাঝে বাতাসের সাথে পাল ওড়ার শব্দ।

সন্ধ্যে হয়ে আসছে, ধীরে ধীরে ফেরার পথে রওয়ানা হলো পিটারের ইয়ট। সুন্দর একটা বিকেলের মুগ্ধতার আবেশ সবার চোখে মুখেই।

লন্ডনের টাওয়ার ব্রিজের (যেটাকে অনেকেই লন্ডন ব্রিজ বলে ভুল করে) আশপাশটায় মাঝে মাঝেই ঘুরতে যাই বন্ধুদের সাথে।

সেখানে ঘুরতে ঘুরতে এক সন্ধ্যায় হঠাৎ করেই আমরা আবিষ্কার করলাম একটা ইয়ট হার্বার।

হার্বারের সবচাইতে বড় ইয়টটার সামনে দাঁড়ালাম আমরা কিছুক্ষণ। সাদা রঙের দানবীয় আকারের ইয়ট, লম্বার কয়েকশ' ফিট হবে।

ইয়টের সামনের দিকটায় সুন্দর একটা সুইমিং পুল আছে, নীচ থেকে নানা রঙের আলোর বিচ্ছুরণ বেরিয়ে আসছে পুল থেকে।

ইয়টটিতে সম্ভবত কোন পার্টি হচ্ছিল। দোতলার ডেকের বাইরে অনেকে ঘুরে বেড়াচ্ছে, কেউ কথা বলছে, কেউ কেউ বিরস বদনে দাঁড়িয়ে আছে।

হার্বারে ছোট বড় নানা সাইজের ইয়ট নোঙ্গর করা। স্বাভাবিক লম্বাটে ইয়ট ছাড়াও গোলাকার ধরণের অদ্ভুত ইয়টও চোখে পড়ল।

কিছু কিছু জিনিস দূর থেকেও সুন্দর লাগে। 

সন্ধ্যায় নানা রঙের আলোয় জ্বলজ্বল করা হার্বারের ইয়টগুলো দেখে আমাদের সে কথাই মনে হচ্ছিল।

[পূর্ব প্রকাশ](https://www.facebook.com/ashraful.alam/posts/10157945551515583)