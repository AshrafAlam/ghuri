---
title: ডাউড়ি
date: '2022-01-20'
tags: ['misc']
---

বেশ কয়েক বছর আগের কথা। সিঙ্গাপুরে আমাদের সাথে সাবলেট থাকতো এক ইন্ডিয়ান পরিবার।

স্বামী স্ত্রী দু'জনেই জব করে। খুব সকালে উঠে দু'জনেই চলে যায়, আসে অনেক রাতে। আমাদের সাথে দেখা হয় কালে ভদ্রে।

একদিন কথায় কথায় জানলাম, দেশে এক দেড় বছরের ছোট একটা মেয়ে আছে তাদের, মেয়েটির দাদীর কাছে রেখে এসেছে তাকে পালার জন্য।

শুনে বিস্ময়ের সীমা রইল না। 

স্বামী স্ত্রী দু'জনেই শিক্ষিত। ইন্ডিয়া থেকে সিঙ্গাপুরে জব পেতে হলে যথেষ্ট যোগ্যতা ছাড়াও সম্ভব নয়। অর্থনৈতিক ভাবেও তারা অস্বচ্ছল এমনও নয়।

শুধু বাবার উপার্জনেই দেশে মা ভালোভাবেই সন্তানকে লালন পালন করতে পারতো।

এতো ছোট শিশুকে রেখে মা বাবা কিভাবে একা ফেলে এই ভিনদেশে উপার্জন করতে আসে এটা মাথায় ঢুকলো না।

পরে আসল কারণটি জেনে বিস্ময় আরো বেড়ে মুখ হা হয়ে যাবার যোগাড়।

স্বামী স্ত্রী দু'জনেই দিনপাত পরিশ্রম করে উপার্জন যাচ্ছে, কারণ মেয়ে বড় হলে বিয়ে দিতে হবে। শুধু বিয়ের খরচ হলে সমস্যা ছিল না, কিন্তু নিয়ম অনুযায়ী বরপক্ষকে "ডাউড়ি" দিতে হবে, সহজ বাংলায় আমরা যাকে বলি যৌতুক।

ব্যাপারটা শ্রেফ বিচ্ছিন্ন একটা ঘটনা, এমনও নয়।

দীপা নামে আমার এক সহকর্মী ছিল। দুর্দান্ত ওয়েব ডিজাইনার। এর আগে আমেরিকায় গুগলের মাউন্টেন ভিউর হেড কোয়ার্টারেও কাজ করেছে বেশ কিছুদিন। শিক্ষা, যোগ্যতায় সবদিক থেকে সফল।

সেই দীপাই একদিন কথায় কথায় বললো, ভাগ্যিস সে নিজে পছন্দ করে বিদেশে বিয়ের কাজটা সেরে ফেলেছে। নাইলে এই "ডাউড়ি"র কোপ তার পরিবারের ওপরেও পড়তো।

আমির খানের অনুষ্ঠানে দেখেছিলাম, ভারতে জন্ম নেয়ার আগেই শিশুর জেন্ডার বের করার প্রবণতা বেশী। যদি দেখা যায় শিশুটি মেয়ে হবে তাহলে গর্ভপাত করে ফেলা হয় অনেক ক্ষেত্রে। 

এবং ব্যাপারটা ঘটে সমাজের প্রায় সব স্তরেই এবং এর পেছনে একটা বড় কারণ ডাউড়ির উৎপাত।

এই প্রসঙ্গে কথার এক পর্যায়ে সুস্থ সবলভাবে পৃথিবীতে ল্যান্ড করে, বড় হয়ে পরিবারের ওপর ডাউড়ির বোঝা না চাপিয়ে বিয়ে করে ফেলতে পেরেছে এই আনন্দে "ইয়েই" বলে দু'হাত তুলে আমাদের সামনেই নিজেকে অভিনন্দন জানালো দীপা।

আমরা সহকর্মীরা হতভম্ব হয়ে দীপার দিকে তাকিয়ে থাকলাম। বুঝতে পারলাম, দু'হাত তুলে বিশ্বজয়ীদের মতো নিজেকে অভিনন্দিত করা আসলে একধরণের সার্কাজম। তার বিজয়ী হাসির ওপারে যেন আছে একধরণের তীব্রতা।

কিছুদিন আগে ভারতের নওয়াজউদ্দীন অভিনীত "মোতিচূর চাকনাওচুর" দেখেছিলাম। সিনেমাটিতে শিক্ষিত মধ্যবিত্ত পরিবারে কি সহজ এবং স্বাভাবিকভাবে "ডাউড়ি" নিয়ে দরকষাকষি হচ্ছে সেটা দেখানো হচ্ছিল।

পাশের দেশেই সমাজের প্রায় সবস্তরে ডাউড়ির উৎপাত এমন পর্যায়ে যেতে পারে এটা কিছুদিন আগেও আমার কাছে অবিশ্বাস্য ছিল।

আমাদের দেশে নিম্নবিত্ত বা গ্রামাঞ্চলে কিছু কিছু জায়গায় যৌতুক প্রথা এখনো থাকতে পারে, কিন্তু শিক্ষিত ও রুচিশীল পরিবারগুলোতে যৌতুক নেয়া অপরাধ হিসেবে দেখা হয়।

খুব সম্ভবত আমাদের দেশে কয়েক দশক আগে যৌতুক বিরোধী ব্যাপক আন্দোলন ও সরকারি আইনকানুনের ফলে সে সুফল পাচ্ছে আমাদের প্রজন্ম।

যদিও যৌতুকের প্রকোপ কমে এসেছে, আমাদের দেশে এর সমান্তরালে বেড়ে উঠেছে সম্পূর্ণ বিপরীত আরেকটি চিত্র।

আজকালকের বিয়েগুলোতে আকাশ্চুম্বী দেনমোহর ধরা প্রায় ফ্যাশনের পর্যায়ে চলে গিয়েছে।

যে বিয়ের দেনমোহর যতো বেশী, সেই বিয়ের স্ট্যাটাস ততো বেশী। 

ছেলের বেতন হয়ত পঁচিশ হাজার টাকা, দেনমোহর ধরা হচ্ছে পঞ্চাশ লাখ টাকা। তার মানে ছেলেটি যদি তার বেতন থেকে এক টাকাও খরচ না করে (ধরা যাক, গায়েবীভাবে তার অন্ন, বস্ত্র, বাসস্থান ও পরিবারের ভরন-পোষণের ব্যবস্থা হয়ে যাবে), তাহলেও ছেলেটির প্রায় বিশ বছর লেগে যাবে এই দেনমোহর শোধ করতে।

মুসলিম বিয়েতে দেনমোহর অবধারিত একটি ব্যাপার, কিন্তু এইরকম আকাশ্চুম্বী দেনমোহরের ব্যাপারে উৎসাহ দেয়া হয়নি।

সন্তানকে লালন পালনের পর তাকে বিয়ে দেওয়ার সময় যৌতুকের প্রথা যেমন অমানবিক, একইভাবে সামর্থ্যের বাইরে দেনমোহরের বোঝা চাপিয়ে দেওয়াটা অপরাধ।

অন্যায় বা অসমতা, সেটা যে পক্ষেই হোক, কখনো ভালো ফল বয়ে আনতে পারেনা।

[পূর্ব প্রকাশ](https://www.facebook.com/ashraful.alam/posts/10157946912290583)