---
title: বড় ফ্যান
date: '2021-08-06'
tags: ['misc']
---

আমার এক কবি বন্ধু তার সব কবিতা ইন্টারনেটে ছেড়ে দিয়েছেন। কবিতা লিখে উপার্জন হবে এই আশা কেউ আর করেনা। তার চেয়ে বরং যতো পাঠকের কাছে যাওয়া যায়, এই আশায় এই প্রকাশ।

একদিন সেই কবি বন্ধু বেশ বিরক্ত গলায় বললেন, আর বলবেন না ভাই, আমার কবিতা ইদানীং লোকজন কপি করে নিজের নামে চালিয়ে দিচ্ছে।

আমি আমোদ দিয়ে কবি বন্ধুটির দিকে তাকালাম। 

বললাম, ভাই এতে মন খারাপের কি আছে। এমনতো না যে আপনার কোন ক্ষতি হচ্ছে এতে। বরং ব্যাপারটা অন্যভাবে দেখেন। যারা আপনার লেখা চুরি করছে, আপনার লেখা তাদের ভালো লেগেছে বলেই করছে। এক অর্থে বলা যায়, তারা আপনার লেখার সবচেয়ে বড় ফ্যান। এসিও বলতে পারেন। এতো বড় এসি, যে আপনার লেখার সাথে তারা নিজেদের সত্ত্বা এক করে ফেলেছে।

এ কথা বলার পর কবি বন্ধু নরম হলেন। তার চেহারায় কেমন একটা আত্মতৃপ্তির ভাব চলে আসলো।

তার এই তুষ্টি দেখে আমার নিজের এসিদের কথাও মনে পড়লো।

তখন কলেজে পড়ি। পত্রিকায় ফিচার লিখে পকেট খরচ চালাই। একদিন কিশোর তারকালোক অফিসে বসে নতুন সংখ্যা উল্টে পালটে দেখতে দেখতে আবিষ্কার করলাম, সেই সংখ্যায় অন্য একটি পত্রিকায় প্রকাশিত আমার একটি লেখা হুবহু অন্য একনামে একজন চালিয়ে দিয়েছে।

সদ্য কৈশোর পেরুনো তরুণ যেন আবিষ্কার করলো নিজের লেখক হয়ে ওঠা। আমার খুব আগ্রহ হলো, আমার সেই এসির সাথে দেখা করা। যদিও শেষ পর্যন্ত সেটি আর সম্ভব হয়নি।

আমার সেই কবি বন্ধু সেই অর্থে ভাগ্যবান ছিলেন। সত্যি সত্যি তার এক এসিকে ক্যাঁক করে ধরলেন।

ধরা পড়ে সেই এসি খানিকটা বিনয় নিয়ে বললেন, ভাই আপনার কবিতাতো অসাধারণ। আসলে খানিকটা দরকারে নিজের নামে চালাতে হয়েছে।

জানা গেল, প্রেমিকাকে মুগ্ধ করতে এই কাজ করেছেন তিনি। দেখাতে চাচ্ছিলেন, তিনি কতো ভালো কবিতা লেখেন।

কবি বন্ধু বললেন, তা না হয় হলো, কিন্তু কবিতার এখানে সেখানে নিজের শব্দ বসিয়ে দিলেন কেন। 

কবিতা চুরি হোক সেটা সমস্যা নেই। কিন্তু শিল্পীর কাছে তার পুরো কাজই জীবন্ত। সেখানে কোন অতিরিক্ত আঁচড় পড়লে মেনে নিতে কষ্ট হয় কবির।

কবিরা খুব অভিমানী হয়, কথাটা মনে হয় সত্যি।

[পূর্ব প্রকাশ](https://www.facebook.com/ashraful.alam/posts/10157699937430583)