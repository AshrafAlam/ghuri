---
title: টাইটানিকের বোন
date: '2019-10-06'
tags: ['Indonasia', 'Travel']
---

পাখির চোখের দৃষ্টিতে দূর থেকে অনেকটা দুবাই'র পাম দ্বীপের মতো লাগে। ভালো করে খেয়াল করলে বোঝা যাবে, দ্বীপটা আসলে নোঙ্গরের আকৃতির। দ্বীপের উপরে, লাম্বালম্বিভাবে দাঁড়িয়ে আছে বিশাল একটা জাহাজ।

কৃত্রিম দ্বীপের উপর স্থায়ীভাবে বসানো এই জাহাজটি আসলে একটা হোটেল।

লন্ডন যাবো বলে পাসপোর্ট জমা দিয়েছি ভিসার জন্য। এদিকে আগে থেকে নেয়া ভ্যাকেশন শুরু হয়ে যাচ্ছে। পাসপোর্ট হাতে পেলেও অন্য দেশে যাবার ভিসা আবেদন করার সময় নেই।

কাজেই 'দেখা হয় নাই চক্ষু মেলিয়া, ঘর হইতে দুই পা ফেলিয়া' পদ্ধতি অনুসরণ করলাম।
সিঙ্গাপুর থেকে একঘন্টার ফেরী ভ্রমণ দূরত্বের বিনতান দ্বীপে ছুটি কাটাবো ঠিক করলাম।

বিনতানে আগেও এসেছি। দ্বীপটা সুন্দর। বীচের পানি আমাদের সেন্ট মার্টিনের মতো পরিষ্কার। সিঙ্গাপুর থেকে অনেকেই অবকাশ কাটাতে আসে। সবকিছুর দাম কাছাকাছি হলেও বেশ ভালো অনেকগুলো হোটেল আছে।

অনলাইনে এই নতুন শীপ হোটেল দেখে বুকিং দিলাম।

বিনতানে ফেরী টারমিনালে দেখি আমার নাম প্ল্যাকার্ডে লিখে দাঁড়িয়ে আছে গাড়ির ড্রাইভার।

আমি কিঞ্চিৎ বিভ্রান্ত হলাম। আমি কখন আসবো এরা জানলো কিভাবে? সিঙ্গাপুর থেকে কয়েকবার ফেরী আসে দিনে।

যাইহোক, ভালোই লাগলো। তবে, সীট বেল্ট লাগাতে না লাগাতেই হোটেলে পৌঁছে গেলাম যেটা একেবারেই ফেরী টার্মিনালের পাশে।

রিসেপশনে ঢুকতেই দেখি বরযাত্রী বরণের মতো হোটেলের যাবতীয় স্টাফ দাঁড়িয়ে আছে। আমাদের দেখে হৈ চৈ পড়ে গেল। 

একজন হট টাওয়েল এগিয়ে দেয়, তো আরেকজন সরবৎ। আরেকদল গাড়ি থেকে লাগেজ নামাচ্ছে। 

একেবারে এলাহী কারবার।

পাসপোর্ট দিয়ে রুম চেক ইন করছি ডেস্কে, একজন বয়স্ক ভদ্রলোক দেখি খুব বিনীত ভাবে আমার স্ত্রীর সাথে কথা বলছেন।

চেক-ইন শেষ হতেই ভদ্রলোক আমার দিকে এগিয়ে গেলেন। জানলাম তিনিই হোটেলটির মালিক। নাম এরিক, সিঙ্গাপুরিয়ান, বয়স আমার বাবার আশেপাশেই হবে। খুব হাসি খুশী আর গল্পবাজ মানুষ।

আমাদের ঘুরিয়ে ঘুরিয়ে নানা কক্ষ দেখাতে লাগলেন। সেই সাথে চলতে থাকলো জাহাজটির ইতিহাস।

জাহাজটির নাম ডেলোস ফস, ১৯১৪ সালে তৈরির পর প্রথম যাত্রা করেছিল। বিখ্যাত টাইটানিকের প্রথম যাত্রা ও ডুবে যাওয়ার দু'বছর পরে বলেই ডেলোস ফোসকে টাইটানিকের সিস্টার বলা হয়। আকার আকৃতিতেও প্রায় কাছাকাছি সাইজের।

প্রায় শতাব্দীব্যাপী সারা পৃথিবী ঘুরে ডেলোস ফোস থিতু হয়েছিল সিঙ্গাপুরের বন্দরে।

বছর দশেক আগে এরিকে জাহাজটির খবর পান।  তখন মাঝারি একটা বোটে তার নিজের রেস্টুরেন্ট আছে। স্বপ্ন দেখা শুরু করলেন ডেলোস ফোসকে নিয়ে।

টাইটানিকের বোনকে নিলামে ওঠানো হলো। টাকার কারণে জিতে যাচ্ছিল, ইন্ডিয়ান একটা প্রতিষ্ঠান। জাহাজটি ভেঙ্গে লোহা-লক্কর বিক্রি করবে, এই হলো তাদের উদ্দেশ্য।

এটা জানাজানি হতেই অন লাইনে অনেক মানুষ প্রতিবাদ করলো, জাহাজের মালিক প্রতিদিন শত শত মেইল আসতে থাকলো, ঐতিহাসিক এই জাহাজটি যেন ভাঙ্গারি-দস্যুদের হাতে না দেয়া হয়।

ডেলোস ফোস শেষ পর্যন্ত এরিকই পেলেন। দীর্ঘ এই দশ বছর লেগে থেকে একটু একটু করে শেষ পর্যন্ত এই হোটেল দাঁড় করিয়েছেন।

বিনতান কর্তৃপক্ষ তার হোটেলের জন্য আলাদা দ্বীপ তৈরী করে দিয়েছে। বিশেষ পদ্ধতিতে দানবীয় এই যানটিকে সিঙ্গাপুরে নিয়ে এসেছেন এরিক।

ভিডিওরুমে সেই ইতিহাসের নানা অংশ দেখাচ্ছেন।

আমরা মুগ্ধ হয়ে জাহাজটি নিয়ে তার ভালোবাসার গল্প শুনছিলাম।

এরিক বললেন, হোটেলটি এখনো পুরোপুরি খোলা হয়নি, সফট লঞ্চ করা হয়েছে। এ জন্যই আমাদের এতো বেশী খাতির করতে পেরেছে। পুরোপুরি চালু হলে হয়ত এতো সেবা দিতে পারবে না, তবু ভালো মান বজায় রাখার চেষ্টা করবে।

আমার থাকার রুমটি ছিল সত্যিকারের একটি কেবিন, সাথে নিজস্ব বারান্দা। লোহার হাতল ঘুরালে দরজা খুলে যায়, বারান্দা থেকে দেখা যায় বিস্ময়কর সৌন্দর্য। কাছেই আরেকটা ছোট দ্বীপ, দূরে পাহাড়, মাঝখানে সমুদ্র, আরেকটিকে তাকালে ফেরীর জেটি।

চেয়ারে বসলে বারান্দা থেকে বাইরে তাকিয়ে থাকলে আর উঠতে ইচ্ছা করে না।

রেস্টুরেন্ট,  সুইমিং পুল, জিম সবই আছে, তবে জাহাজের বাইরে। 

সুইমিংপুলটা খুব সুন্দর, সমুদ্রের ঠিক পাশেই। নামলে মনে হয় সমুদ্রে নেমেছি।

খাবার মানও খুব ভালো, সমস্যা একটাই মাছি ওড়াউড়ি করছে। রেস্টুরেন্টের স্টাফরা বিব্রত হয়ে মাছি তাড়াচ্ছেন। একজন এসে লেমন গ্রাসের তরল রেখে গেল। এর গন্ধে মাছি নাকি আসে না।

সারাদিন ঘোরাঘুরি করে রাতে এসে আমার স্ত্রী পুত্র ঘুমিয়ে পড়লে কেবিনের বারান্দায় একা একা বসি। 

রাতের অন্ধকারে দূরে আর কিছু দেখা যায় না। শুধু ছলাৎ ছলাৎ শব্দ। সনুদ্রের হালকা বাতাস এসে লাগছে। 

আমার কেন জানি ভ্রম হলো, জাহাজটি দুলছে। 

শতবছরে লক্ষ মাইল পাড়ি দেয়া টাইটানিকের বোন যেন ফিস ফিস করে না জানা অদ্ভুত সব গল্প বলতে চাইছে আমাকে।

ভ্রমণের তারিখঃ ২৪-২৬ সেপ্টেম্বর
ভ্রমণের স্থানঃ বিনতান, ইন্দোনেশিয়া

[পূর্ব প্রকাশ](https://www.facebook.com/ashraful.alam/posts/10156216534780583)