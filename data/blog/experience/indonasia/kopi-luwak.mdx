---
title: কফি লুয়াক!
date: '2018-09-26'
tags: ['Indonasia', 'Travel']
---

কোন একটা জন্তুর 'ইয়ে' দিয়ে কফি বানানো হয় এমন একটা উদ্ভট তথ্য গত কয়েকদিন ফেসবুকে ভেসে বেড়াচ্ছিল।

ইন্টারনেটে কোন জিনিস দেখলে বিশ্বাস করতে নেই। কাজেই তেমন পাত্তা দিলাম না।

আজ বালিতে ট্যুর গাইড সেই একই গল্প বলে আমাদের নিয়ে যখন কফি বানানোর বাগানে নিয়ে গেল, তখন কৌতুহল আর সন্দেহের মিশ্রণে এক বিচিত্র অনুভূতি নিয়ে প্রবেশ করলাম।

দু'প্যাঁচের রুমালের টুপি, সাদা ফতুয়া আর লুঙ্গি পড়া খাঁটি ইন্দোনেশিয়ান পোশাকের এক অল্প বয়ষ্ক ছেলে খুব বিনয়ের সাথে আমাদের বাগানের ভেতরে নিয়ে গেল।

কফি সীমের গাছগাছালির মাঝ দিয়ে কিছুদূর যেতেই চোখে পড়ে খাঁচায় বেজীর মতো কয়েকটা প্রাণী শুয়ে বসে আছে।

ছেলেটি বলল, এই প্রাণীর নাম লুয়াক। প্রচন্ড অলস। সারাদিন খালি ঘুমায়। তাদেরকে নিয়মিত কফি বিন খাওয়ানো হয়। সেই জিনিস তারা খেয়ে 'ইয়ে' করলে সযতনে সেই জিনিস সংরক্ষণ করা হয়।

ইয়ের ভেতর কফির বিনের দানা ঠিকই থাকে। প্রাণীটির জারক রসে ভেতরের সেই দানায় বাড়তি স্বাদ যুক্ত করে। দিনকয়েক রোদে শুকিয়ে পরিষ্কার করে তারপর বালিতে সেই কফি রোস্ট করা হয়।

সবশেষে পাউডার বানিয়ে প্যাকেট করে জায়গা হয় দোকানে।

লুয়াক প্রাণীর পুরীষ থেকে জারিত এই কফি খুবই দামী। মাত্র দু'শো গ্রামের একটা প্যাকেটের দাম বাংলাদেশী টাকায় পাঁচ হাজারের কাছাকাছি।

পাশেই একটা টংঘরে গরম গরম কফি সার্ভ করা হচ্ছে।

কৌতুহল হলেও লুয়াকের কফি চাখার সাহস হলো না।

সাথে অন্যান্য স্বাদের কফিও আছে। সুন্দর করে অনেকগুলো কফি সাজিয়ে আমাদের কাঠের সিঁড়ি বেয়ে নিয়ে গেল চারিদিকে গাছগাছালি ঘেরা বসার জায়গায়।

চকলেট, ভ্যানিলা, নারিকেল, আদা অনেক স্বাদের কফির সাথে আছে নানারকম চা। এলাহী কারবার।

নীচে দোকানে প্যাকেটে বিক্রি হচ্ছে চা, কফি।

সবকিছু দেখে টেখে বের হবার সময় কৌতুহল চেপে ধরলো।

হাজার মাইল পেরিয়ে এসে এই ঐতিহাসিক বস্তু না টেষ্ট করে যাবো? স্বাদ নিয়ে সন্দেহ নেই, হাজার হাজার মানুষ খাচ্ছে। খাওয়ার সময় খুব বেশী কল্পনাপ্রবণ না হলেই চলে।

বেরোনোর গেটের কাছাকাছি ইউ টার্ণ নিলাম।

বাগানের গাইড বালক উৎসাহ নিয়ে এগিয়ে নিয়ে গেল।

খাঁচার পাশ দিয়ে যেতে বালক বললো, দেখো দেখো একটা ঘুম থেকে উঠেছে।

আমি না দেখার চেষ্টা করলাম।

Ignorance is bliss.

লুয়াকের কফি সার্ভ করা হলো।

শেষ পর্যন্ত সেই কফি কি খাওয়া হয়েছিল?

সেটা নাহয় রহস্য হিসেবেই থাক।


[পূর্ব প্রকাশ](https://www.facebook.com/ashraful.alam/posts/10155488512500583)