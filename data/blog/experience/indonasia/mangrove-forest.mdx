---
title: ম্যানগ্রোভ অরণ্যে - ইন্দোনেশিয়া
date: '2021-10-02'
tags: ['Indonasia', 'Travel']
---

সিঙ্গাপুর থেকে মাত্র ঘন্টা খানেকের ফেরী দূরত্বে ইন্দোনেশিয়ার বিনতান দ্বীপ। মাঝে মাঝেই চলে যাই আমরা ছুটি কাটাতে।

সুন্দরবনে পিপীলিকা অভিযানের পর বেশ কয়েক বছর পেরিয়ে গেছে। অনেকটা কাকতালীয়ভাবে বিনতানে ম্যানগ্রোভ অরণ্য দেখার সুযোগ হয়ে গেল। এবারো হঠাৎ করেই।

তবে এবারের অভিজ্ঞতা ছিল একেবারেই অন্যরকম, কিছুটা অপ্রত্যাশিতও বলা যায়।

বিনতানের সবচাইতে সুন্দর রিসোর্টগুলোর একটি বিনতান রিসোর্ট। বিশাল এলাকা জুড়ে এই রিসোর্টে রয়েছে ছুটি কাটানোর অনেক ব্যবস্থা, গলফ কোর্ট থেকে শুরু করে বাচ্চাদের পার্ক, অসম্ভব সুন্দর সুইমিংপুল, হোটেলের নিজস্ব প্রাইভেট বীচ। 

সিঙ্গাপুর থেকে ফেরীতে এলে আর কোথাও যাওয়ার দরকার নেই। রিসোর্টের নিজস্ব টার্মিনালে নেমেই তাদের "বাগি"তে (বিশেষ ধরণের ছোট গাড়ি) করে ব্যাগ এন্ড ব্যাগেজ নিয়ে সোজা রুমে চলে যাওয়া যায়।

রিসোর্টে এসে পুরো একটা দিন আশপাশটায় কাটিয়ে পরদিন একটু দূরে কোথায় যাওয়া যায় ভাবছিলাম।

রিসেপশনে জানালো এই দ্বীপের কাছেই ম্যানগ্রোভ বন আছে, চাইলে সেখানে বেড়াতে যেতে পারি আমরা।

মাটির ওপর গেঁথে থাকা অসংখ্য সূঁচালো শ্বাসমূলের ম্যানগ্রোভ বন বলতে কেবল সুন্দরবনকেই জানি। ইন্দোনেশিয়াতেও ম্যানগ্রোভ আছে এবারই প্রথম জানলাম।

পৃথিবীতে দশটি ম্যানগ্রোভ অরণ্য রয়েছে। সবচেয়ে বড়টি আমাদের সুন্দরবন। এছাড়াও ইন্দোনেশিয়ায় পৃথিবীর ম্যানগ্রোভ অঞ্চলের প্রায় বিশ শতাংশ দখল করে আছে।

এখানকার ম্যানগ্রোভ বন চাইলে দিনে বা রাতে দু'সময়েই যাওয়ার ব্যবস্থা আছে। রাতের বেলা গেলে অজস্র জোনাকী পোকার বিস্ময়কর দৃশ্য দেখা যাবে। 

নানা কারণে দিনের বেলাতেই যাবো ঠিক করলাম আমরা।

সকালে রিসোর্টে বুফেতে নাস্তা সারতে না সারতেই হোটেল থেকে আয়োজন করে রাখা জিপ গাড়ি ও তার ড্রাইভার হাজির।

সাধারণত ট্যুরের গাড়িগুলো ভাঙ্গাচোরা টাইপ হয়। এক্ষেত্রে ব্যতিক্রম, একেবারে চকচকে নতুন কালো রঙের জিপ, ভেতরটা পরিপাটি।

ড্রাইভার সাহেব বয়ষ্ক এবং বিনয়ী মানুষ। আমাদের দেখে যত্ন করে দরজা খুলে দিলেন। সমস্যা একটাই তেমন একটা ইংরেজি বলতে পারেন না। ইন্দোনেশিয়ায় ঘুরতে আসার এটা একটা কমন সমস্যা। এখানকার মানুষজন খুব সরল, তবে তাদের ইংরেজি সহজে আসতে চায়না।

যদিও রিসোর্ট থেকে আগেই বলে দেয়া আছে কোথায় যাবো আমরা, কাজেই খুব বেশী চিন্তা করলাম না।

নতুন গাড়িতে মসৃণ রাস্তায় বিনতান দ্বীপের সৌন্দর্য দেখতে দেখতে আমরা রওনা হলাম ম্যানগ্রোভ অরণ্য দেখার উদ্দেশ্যে। যেতে যেতে চোখে পড়লো গাছপালা, পাথুরে লাল মাটির পাহাড়, দোকান পাট, সিমেন্টের টালি দেয়া দোচালা বাড়িঘর।

বিনতান দ্বীপটিকে যতোটা ছোট মনে হয়েছিল, আসলে ততটা ছোট নয়। ম্যানগ্রোভ বনের জেটিতে পৌঁছতে পৌঁছতে ঘন্টা খানেকের বেশী লেগে গেল।

কাঠের নকশা করা জেটির প্রবেশদ্বার পেরিয়ে গাছ গাছালি ঢাকা অল্প একটু পথে পেরুলেই ছোট একটা কাঠের জেটি। ছুটির দিন নয় বলে দর্শনার্থীর খুব একটা ভীড় নেই। দু'য়েকটা দোকান, নানারকম শোপিস আর জামা কাপড় বিক্রির জন্য ঝোলানো, চেয়ার পেতে আলস্য নিয়ে বসে আছে কয়েকজন।

আমাদের ম্যানগ্রোভ অরণ্য দেখার অভিযান শুরু হবে ছোট এই জেটি থেকে। স্পীডবোটে করে নদী পাড়ি দিয়ে নিয়ে যাওয়া হবে সেখানে।

ভ্রমণের টিকিট কাটার কিছুক্ষণ পরেই একটা স্পীডবোট চলে এলো জেটিতে। 

জেটি থেকে স্পীডবোট খানিকটা নীচে বলে কসরত করে উঠতে হয়, একটু এদিক ওদিক হলেই নদী চিৎপটাং হয়ে পড়ে যাওয়ার সমূহ সম্ভাবনা।

অবশ্যি এবার সবাই লাইফ জ্যাকেট পড়ে নিয়েছি, ইঞ্জিন বসানো ডিঙি নৌকার ট্রলারের বদলে আধুনিক স্পীড, সুতরাং স্পীডবোটে উঠতে পেরেই খানিকটা নিশ্চিন্ত বোধ করা যায়।

স্পীডবোটের চালক স্থানীয় ইন্দোনেশিয়ান, মাথায় গোল টুপি পড়া, হাসি খুশী মাঝ বয়েসী মানুষ, ইংরেজিও একেবারে খারাপ পারে না।

স্পীড বোট ছেড়ে দিয়ে আয়েশী ভঙ্গিতে গল্প শুরু করে দিলেন ড্রাইভার সাহেব। তার সাথে একজন সঙ্গীও আছেন আমাদের সাথে, কিন্তু তিনি বেশ চুপচাপ।

প্রশস্ত নদীতে স্পীডবোট নামকরণের সার্থকতা জাহির করে প্রায় উড়ে চললো, গায়ে পানির ঝাপটা আসছে, বাতাসে চুল উড়তে থাকলেও কখন নিজেরা উড়ে যাই এ নিয়ে কিঞ্চিত সংকিত বোধ করছিলাম।

এর ভেতরেই নদীর সৌন্দর্য মুগ্ধ হয়ে দেখছি, মেঘলা আকাশে নদীর ঢেউ আর দূরে ওপারে জঙ্গল আর গাছগাছালি অপরূপ দৃশ্য তৈরী করেছে।

বেশ কয়েক মিনিট পাড়ি দিয়ে স্পীড বোট আরেকটা শাখায় মোড় নিলো। গহীন অরণ্যের কাছাকাছি চলে এসেছে।

নদীর শাখার এক পারে কাঠের একটা দোকানের মতো দেখতে পেলাম। জনমানুষহীন এমন জঙ্গলেও স্যুভেনির আর খাবার দাবারের ব্যবস্থা আছে। ফেরার পথে চাইলে এখানে থেমে কেনাকাটা করা যাবে, সাথে জাঙ্গল ভিউ ফ্রি।

শাখার আরেকটু গভীরে যেতেই এক দিকে নদীর পারের কাছাকাছি ছোট টিলা পাহাড় দেখা গেল। এখানে থামা যাবে কিনা জিজ্ঞাস করতে ড্রাইভার সাহেব বললেন, এই জায়গায় থামার উপায় নেই। শতশত সাপ গোপের বাস।

সাপের কথা শুনেই গা শিরশির করে উঠলো, কিন্তু তখনো জানি না কি অপেক্ষা করছে আমাদের জন্য।

স্পীড বোট নদীর আরো সরু শাখায় প্রবেশ করেতেই ম্যানগ্রোভ অরণ্যের খুব কাছাকাছি চলে এলাম।

মাথার ওপর জঙ্গলের গাছ গাছালি ডাল পালা দিয়ে পানির ওপর ছায়া দিয়ে অপরূপ ভঙ্গিতে ঝুঁকে আছে। ঠিক যেন সুন্দরবনের সেই শাখা নদীর দৃশ্য।

ড্রাইভার সাহেব হাসতে হাসতে বললেন, একটু পরেই গাছের ডালে সাপ দেখতে পাবেন।

শুনে আমার গলা শুকিয়ে গেল। বলে কি ব্যাটা। মাথার ওপরে গাছের ডালে সাপ শুয়ে আছে, এই দৃশ্য দেখার মধ্যে কি মজা থাকতে পারে!

চালক খুব আগ্রহ নিয়ে সাপ খুঁজছে গাছের ডালগুলোতে স্পীড বোট স্লো করে।

একবার মনে হলো, সম্ভবত চাপা ঝেড়েছে। ট্যুরিস্ট এরিয়ার গাছে গাছে সাপ ঝুলছে, এমনটা খুব স্বাভাবিক ঘটনা নয়। 

তবুও ভয়ে ভয়ে চালক দৃষ্টি অনুসরণ করে গাছের ডালের দিকে তাকাচ্ছি।

হঠাৎ করেই মহা উৎসাহে ড্রাইভার বললো, দেখো দেখো, ঐ যে।

ঘাড় ঘুরিয়ে দেখানো গাছের ডালের দিকে তাকিয়ে আমি ভয়ে জমে গেলাম।

কুচকুচে কালো একটা সাপ একটা ডালে কুন্ডলী পাকিয়ে আছে, সাপটার ঘাড়ের দিকটায় লাল রঙের রিং পরানো যেন।

জিজ্ঞেস করলাম, কি সাপ এটা। 

ড্রাইভার নাম বললো কিনা মাথায় ঢুকলো না, কিন্তু পরিষ্কার শুনলাম এই সাপের বিষ নাকি ভয়াবহ, হাতিও নাকি মারার রেকর্ড আছে।

আমি ক্ষীণ গলায় স্পীডবোট চালককে জিজ্ঞেস করলাম, নীচ দিয়ে যাওয়ার সময় কখনো ডাল খসে পড়ে না কোন সাপ?

মাথার টুপি জুত মতো বসিয়ে দাঁত বের করা উত্তর এলো, পড়েতো! নৌকার ওপর পড়লে লাঠি দিয়ে তুলে ফেলে দিয়েছি কতোবার!

কী সর্বনাশ! এ কোথায় এলাম। মানুষ খাল কেটে কুমির আনে, আর আমরা নিজ পয়সায় সাপের খালে এসেছি।

কয়েক মিনিটের মধ্যে আরো কয়েকটা গাছের ডালে এই দৃশ্য দেখতে হলো।

এখনি ফিরে যেতে বলবো কিনা ভাবছি। হঠাৎ করে স্পীড বোট থেমে গেল। ঠিক সুন্দরবনের ট্রলার থেমে যাওয়ার মতো, ইঞ্জিনের গর্জন থেমে যাবার পর চারিদিক শুনশান।

কিছু বুঝে ওঠার আগেই ব্যাটা ড্রাইভার বললো, ঐ দেখো তোমার মাথার ঠিক ওপরে একটা সাপ, চাইলে সেলফি তুলতে পারো।

আমার আক্কেলগুড়ুম হয়ে গেল। ফাজলামি করছে নাকি ব্যাটা, হাতি মারা সাপের সাথে সেলফি? কাভি নেহি!

আমি ওপরের দিকে তাকাতে পারছি না, ঘাড় শক্ত হয়ে গেছে।

আমি তার দিকে কটমট করে তাকিয়ে বললাম, তোমাকে কে বলেছে এখানে থামতে, বোট ছাড়ো! কুইক!

আমার কথা শুনে মনে হলো এতো মজার কথা যেন সে আর শোনেনি। ভ্যাক ভ্যাক করে হাসছে।

প্রায় অনন্তকাল পরে স্পীডবোট যেন স্টার্ট নিল।

কিছুটা দূর যাওয়ার পর ঘাড় ঘুরিয়ে আস্তে আস্তে তাকালাম পেছনে।

যে জায়গাটায় লোকটা বোট থামিয়েছিল, তার অল্প কয়েক হাত ওপরেই একটা ডালে কুন্ডলী পাকিয়ে আছেন সর্প মহাশয়। ছবি তোলার আদর্শ দূরত্বেই ছিলেন তিনি, শুধু বাকী ছিল গায়ে এসে টুপ করে পড়া! 

[পূর্ব প্রকাশ](https://www.facebook.com/ashraful.alam/posts/10157781361785583)