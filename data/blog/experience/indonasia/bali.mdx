---
title: বালি!
date: '2018-09-24'
tags: ['Indonasia', 'Travel']
---

ইন্দোনেশিয়ার বালি দ্বীপে যাবো। ডলার ভাঙ্গিয়ে কয়েক মিলিয়ন ইন্দোনেশিয়ান রুপিয়া নিলাম। পাশের একজন চোখ বড় বড় করে মিলেনিয়ার দেখতে থাকলো, আমি একটা রহস্যময় হাসি দিলাম।

 

তবে সেই রহস্যময় হাসি বালি দ্বীপে এসে মিলিয়ে যেতে সময় লাগলো না। জলের মতো না, সমুদ্রের বালির মতো রুপিয়া শেষ হতে থাকলো।

 

বালি দ্বীপের সাগর দেখে মুগ্ধ হয়ে তাকিয়ে আছি। একজন বিনীত গলায় এসে বললো, আমি বসতে চাই কিনা। অত্যন্ত সুলভ মূল্যে আমাকে বসতে দেয়ার একটা চেয়ার দিতে আগ্রহী। মাত্র পঞ্চাশ হাজার রুপিয়া।

 

ঝাঁ ঝাঁ রোদ্দুরে ছাতার নীচে আরাম কেদারায় বসে সমুদ্রের ফেনিল রাশি দেখছি। চারিদিকে সুন্দর দৃশ্য। সিনেমার ড্রিম ভ্যাকেশন টাইপ ফিলিংস। এই মুহূর্তে হাতে স্ট্র সহ ডাব না থাকলে কেমন দেখায়।

 

চেয়ারওয়ালা দ্বিগুন আগ্রহের সাথে জানালো, তার কাছে ডাবও আছে। নাম মাত্র মূল্য, মাত্র ত্রিশ হাজার।

 

আমি ছোট্ট একটা দীর্ঘশ্বাস ফেললাম। অর্থভান্ডার শেষ হতে বেশী সময় লাগবে না মনে হয়।

 

ডাবের অর্ডার দিলাম। সমুদ্রের এতো বিশালতার কাছে এসে টাকা পয়সার মতো এতো তুচ্ছ বিষয় নিয়ে ভাবার কোন মানে হয় না।

 

আমি দ্রুত এই বাস্তবতার সাথে খাপ খাইয়ে নিলেও আমার পরিবার সামান্য তালগোল পাকিয়ে ফেলল। দু' বোতল পানি কিনে তিন লাখ রুপিয়া দোকানির হাতে তুলে দিয়ে এসে ট্যাক্সিতে উঠে বললো, এভাবে তো বেশীদিন চালানো কঠিন হয়ে যাবে।

 

আমি দাম শুনে বললাম, কাভি নেহি। দু'বোতল পানির দাম কোন ভাবেই ত্রিশ হাজারের বেশী হবে না। প্রতিবার এতোগুলো শূন্য গুনতে গিয়ে আমার স্ত্রী তালগোল পাকিয়ে ফেলেছে।

 

ট্যাক্সি ততোক্ষণে ছেড়ে দিয়েছে। হোটেলে এসে রিসেপশনে বলতেই তারা সাথে দু'জিন সিকিউরিটি দিয়ে দিল।

 

দোকানে গিয়ে দেখা গেল, দোকানী দোকান-পাট বন্ধ করে নবাবী কায়দায় খাওয়ার অর্ডার করে দোকানের সামনে টেবিল পেতে বসেছে। হঠাৎ এতোগুলো রুপিয়া কামাই হয়ে যাওয়াতে হয়ত ফুরফুরে মেজাজে ছিল সে।

 

সিকিউরিটির ঝাড়ি শুনে বেচারা কাঁচুমাচু হয়ে বাকী টাকা বের করে দিল! আহা বেচারা!

 

ফেরার পথে আমার স্ত্রী দ্বিগুন ফুরফুরে মেজাজ নিয়ে কাঠে নাম খোদাই করার কারুকাজ কিনলো। হাসতে হাসতে বললো, দেখো কি সস্তা। একেকটা স্যুভেনির মাত্র দেড় ডলার।

 

কিন্তু দাম দেবার সময় দেখা গেল, এবারো শূন্য নিয়ে গোলযোগ। আসল দাম দশগুন বেশী।

 

অবস্থা দেখে আমার এক আমেরিকান কলিগের কথা মনে পড়ে গেল। প্রথমবার বাংলাদেশে এসে জিনিসপত্রের দাম দেখে মুগ্ধ। যে দামই শোনে ডলারে কনভার্ট করে সে উৎফল্লিত।

 

এটা দেখে আরেক বাংলাদেশী কলিগ বললো, আরে করো কি। ডলারে কম হলেও টাকায় অনেক। শুধু শুধু এতো টাকা দেবে কেন।

 

এরপর সেই মার্কিন কলিগ সবখানেই খুব মেপে মেপে খরচ করতো।

 

সাদা চামড়া দেখে রিকসা ওয়ালারা দূর থেকে ঝড় বেগে তার সামনে হাজির হতো। চোখে তার কড়কড়ে ডলারের স্বপ্ন। কিন্তু রোদে একঘন্টা ঘুরে যখন বিদেশী সাহেব দশটাকা দেয়া শুরু করলেন, সে খবর পাড়ার বাকী রিকসাওয়ালাদের কাছে পৌঁছাতে সময় লাগলো না।

 

এরপরে সেই মার্কিন বাবুকে এলাকায় দেখলে রিকসাওয়ালারা যে যেদিকে পারতো উলটো দিকে খিঁচে রিকসা টান দিতো।

 

অবস্থা যেদিকে যাচ্ছে, এই বালি দ্বীপে আমার সেই মার্কিন সহকর্মীর পথ ধরা ছাড়া উপায় নেই!


[পূর্ব প্রকাশ](https://www.facebook.com/ashraful.alam/posts/10155485003030583)