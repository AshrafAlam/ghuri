---
title: বাতাম দ্বীপ
date: '2018-12-12'
tags: ['Indonasia', 'Travel']
---

সিঙ্গাপুরের পাশেই ইন্দোনেশিয়ার বাতাম দ্বীপ। ফেরীতে করে ঘন্টা খানেকের পথ।

পরিচিত বাংলাদেশীরা আগে যারা এসেছেন, মুখ শুকনো করে বলেছেন, বাতামে দেখার কিছুই নেই। সস্তায় বাজার করার জন্যে যায় অনেকে।

বছর দুয়েক আগে দলবলে কয়েকটা বাংলাদেশী পরিবার মিলে বাতামে এসেছিলাম। দিন হিসেবে বাস নিয়ে ঘুরতে বেরিয়ে সমুদ্রের পারে নিয়ে এসেছিল ড্রাইভার। 

জায়গাটা একটা রিসোর্টের মাঝে। লম্বা ভাসমান কাঠের সেতুর উপর সূর্যের আলোয়, এলোমেলো পাথরের সাথে সমুদ্র পেছনে রেখে ছবি তুললাম সবাই। সবাই বলতে থাকলাম, নেক্সটবার আসলে এখানেই উঠব।

বাচ্চাদের স্কুল হলিডেতে এবার ঠিক করলাম সেই জায়গায় যাবো। যাকেই বলি যাবে কিনা সবাই খুব উৎসাহ দেখায়। আমিও আয়োজন নিয়ে অপেক্ষা করতে থাকি।

ঘোরার ব্যাপারে আমাদের বাংলাদেশীদের আগ্রহ নেই তা নয়, তবে প্রচন্ড একটা ভীতি কাজ করে। ঘুরতে যাওয়া মানেই অনেক খরচ। কিন্তু সত্যি কথা হলো, অতিরিক্ত মূল্যের গহনা বা বাড়াবাড়ি দামের জমি কেনার খুব কম ভগ্নাংশই লাগে ঘুরতে। ইচ্ছাটাই আসল কথা। 

বৈষয়িক সঞ্চয় করতে করতে অনেকে ভুলে যায়, সুন্দর স্মৃতিও সঞ্চয় করা যায়, জীবনে সেটির মূল্যও কোন অংশে কম নয়।

বাতাম দ্বীপে যখন পৌঁছলাম এবার, ঝুম বৃষ্টি হচ্ছে। এই স্যাঁতস্যাঁতে পরিবেশে ঘোরাটাই মাটি হবে প্রথমটায় এমন মনে হলেও বৃষ্টি ভেজা হোটেলের পথে যেতে যেতে চারপাশটা দেখতে ভালোই লাগছিল।

এবার আমরা আগের দেখা সেই হোটেলটাতেই আসলাম।

খুব সুন্দর জায়গা। অনেক বিশাল জায়গা জুড়ে রিসোর্টটা। লবি থেকেই সমুদ্র চোখে পড়ে। 

চেকইন করার পর গাড়ি দিয়ে কটেজে নামিয়ে দিয়ে আসলো। পাহাড় কেটে কেটে কয়েক ধাপে বসানো আলাদা আলাদা, গ্রামের দোচালা ঘরের মতো কটেজে একেকটি ঘর। তবে ভেতরটা বিশাল, সুন্দর ইন্টেরিয়র আর গোছানো বিছানা। দেখলেই ঘুম চলে আসে। 
 
ইলেকট্রিক কেতলিতে চায়ের ব্যাবস্থা আছে। বারান্দায় সোফা পাতানো। চা খেতে খেতে সেখান থেকে সমুদ্র দেখার ব্যবস্থা আছে।

কজেটের চারপাশটায় পাহাড়ে বেড়ে ওঠা গাছগাছালি অনেক। তিন তিনটি বানর আবিষ্কার করলাম আমরা। 

বানররা শান্ত প্রকৃতির। আমরাই লাফালাফি করলাম উল্টো। জুম করে ছবি তোলার চেষ্টা করলাম। বানরদের মাঝে তেমন ভ্রুক্ষেপ নেই।

জঙ্গলা জায়গা বলেই রাতের বেলা একটু কান পাতলেই ঝিঁঝিঁ পোকার ডাক শোনা যায়। 

হঠাৎ করে মনে হয় প্রকৃতির খুব কাছাকাছি থাকার আনন্দ সামান্য কিছু নয়।

[পূর্ব প্রকাশ](https://www.facebook.com/ashraful.alam/posts/10155631839365583)