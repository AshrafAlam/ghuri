---
title: অগ্নিগিরি বাতুর!
date: '2018-09-27'
tags: ['Indonasia', 'Travel']
---

শেষ বিকেলের আলোয় দেখা অগ্নিগিরি বাতুরের রাজসিক সৌন্দর্য মুগ্ধ করার মতো। বাদামী রঙের মাথার কাছে এলোমেলো সাদা মেঘের পায়চারী, বিস্তৃত জায়গা জুড়ে হেলান দিয়ে থাকা পর্বতের গায়ে লেপ্টে থাকা কালো লাভা যেন তার পরণের চাদর। ঘুম ঘুম চোখে যেন রাতের প্রস্তুতি নিচ্ছে।

বাতুর জীবন্ত আগ্নেয়গিরি। ওপরে শান্তশিষ্ট দেখালেও এর ভেতরে দিনরাত ফুটছে গনগনে লাভা। স্থানীয় একজন জানালো চাইলে ট্রেকিংও করা যায়। আড়াই ঘন্টার মতো লাগে। ওপরে গেলে ভেতরের উত্তাপ টের পাওয়া যায়। সেই তাপে ডিম ভাজি কিংবা, চা গরম করা যায়।

কাছাকাছি না গেলে সে উত্তাপ বোঝার উপায় নেই। অদ্ভুত ব্যাপার হলো, কনকনে ঠান্ডা বাতাসে আমাদের জমে যাবার অবস্থা হচ্ছিল।

আছেই একটা খোলা ঝুলন্ত রেস্টুরেন্টে বসলাম আমরা। সেখান থেকে দেখতে ভারী সুন্দর লাগছিল বাতুরকে।

অগ্নিগিরির পায়ের কাছে ছড়িয়ে ছিটিয়ে আছে স্থানীয়দের আবাস। কৃষিকাজই প্রধান পেশা। তবে ইদানীং ট্যুরিজমও যোগ হয়েছে। আগ্নেয়গিরির পরিত্যক্ত লাভা দিয়ে ছবি এঁকে বিক্রি করে পর্যটকদের কাছে।

বাতুর শেষবার জেগেছিল দু'দশক আগে। তার পাশ দিয়ে বয়ে গেছে হ্রদ। খানিক দূরেই আছে মাউন্ড আগুং।

বাতুরের তুলনায় আগুং অনেক বেশী ভয়ংকর। মাত্র কয়েকমাস আগেও অগ্নুৎপাত হয়েছে। অনেকটা দিন শান্ত থাকার পর গত বছরেই আবার জেগে হুলুস্থূল বাঁধিয়ে ফেলেছে। কয়েকশ' আগ্নেয় ভূমিকম্পের তোড়ে এর আশপাশের কয়েক লাখ মানুষকে সরিয়ে নেয়া হয়েছিল। বন্ধ করে দেয়া হয়েছিল এয়ারপোর্টও। এবার সাবধান থাকায় তেমন ক্ষতি করতে না পারলেও কয়েকদশক আগে তার উত্তপ্ত লাভার হত্যা করেছে করেছে কয়েক হাজার মানুষ।

টানা কয়েকমাস জেগে থেকে এখন আবার কিছুটা শান্ত। আশেপাশে থাকা মানুষজন ঘরে ফিরেছে।

প্রকৃতির অন্যতম ভয়াবহ এই দানবের খুব কাছে থেকেই প্রতিদিন ঘুমুতে যায় রাতে। অনিশ্চয়তাকে উপেক্ষা করার এই সাহসের মাঝেই যেন লুকিয়ে আছে মানব জাতির টিকে থাকার রহস্য।


[পূর্ব প্রকাশ](https://www.facebook.com/ashraful.alam/posts/10155490130150583)