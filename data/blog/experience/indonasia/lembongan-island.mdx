---
title: দ্বীপের পরে দ্বীপ
date: '2018-09-29'
tags: ['Indonasia', 'Travel']
---

বালি এসে নতুন একটা অভিজ্ঞতা হলো।

আধা সাবমেরিনের মতো একটা বিচিত্র বাহন সাবমারসিবল কোরাল ভিউয়ার, প্রায় পুরোটা পানির নীচে থাকে। সেখান থেকে কাঁচের দেয়ালের ওপারে থাকে সমুদ্র। প্রায় নিঃশব্দে এটা যখন চলতে থাকে, নিজেদের মনে হয় সমুদ্রের অংশ।

একোয়ারিয়ামের লাল, নীল, ডোরাকাটা মাছের ঝাঁকের পাশ দিয়ে হঠাৎ চলে যাচ্ছে বিশাল কোন মাছ। আমাদের উপস্থিতি তাদের সহজাত চঞ্চলতায় ব্যাঘাত করছে না কোন।

উঁচু নীচু এবড়ো খেবড়ো সাগরতলের পথ দিয়ে আমাদের এগোনোর সাথে সাথে হেলে পড়ছে সামুদ্রিক শ্যওলার ঝুরি, চারিদিকের ছোট বড় প্রবাল আর মাছের ঝাঁকের সাথে যেন বিস্ময়কর কম্পোজিশন।

সাগরতল ছেড়ে ওপরে আসার পরেও আরও কিছুক্ষণ তার রেশ লেগে ছিল কল্পনায়।

বালি থেকে ঘন্টাখানেকের ক্রুজশীপ ভ্রমণ শেষে আমাদের একটা ভাসমান রীফ পন্টুনে আনা হয়েছে। সমুদ্রকে কাছে থেকে দেখার নানা ব্যবস্থা করা হয়েছে। প্যারা সেইলিং, বানানা রাইড (কলা আকৃতির বোটে বসার পর ক্ষীপ্র গতিতে সেটা টেনে নিয়ে যাবে স্পীডবোট), সী ওয়াক (ডুবুরীর মতো পোশাকে সমুদ্রের নীচে হাঁটাহাটি), সাবমার্সিবল কোরাল ভিউয়ার, ওয়াটার স্লাইড (উঁচু থেকে স্লাইড বেয়ে ধপাস করে সমুদ্রে পড়া। শুনতে যতোটা নিরীহ মনে হয়, বাস্তব অভিজ্ঞতা ততোটাই ভয়াবহ)। এছাড়াও ছোট নৌকায় করে কাছের দ্বীপ গ্রামে নিয়ে যাওয়া হয়, সেখানকার জীবন যাত্রা দেখার জন্য।

প্যারা সেইলিং জিনিসটার কথা আগে শুনেছি। আজ ট্রাই করলাম।

একটা স্পীড বোটে করে আমাদের পন্টুন ছেড়ে সাগরে গভীরে নিয়ে গেল।

তীব্র বাতাসের বিপরীতে খুলে দেয়া হলো প্যারাসুট। নানা রঙের খাঁজে বানানো এই প্যারাসুট সমুদ্রের উপরে যেন বিশাল একটা ফুল। তার ঠিক নীচেই হুকে বসতে পারে একজন বা দু'জন মানুষ।

ঘুড়ির লাটাইর মতো যন্ত্র থেকে আস্তে আস্তে সুতো ছাড়া হয় প্যারাসুটের, ধীরে ধীরে প্যারাসুটের হুকে আটকে থাকা মানুষটি ওপরে উঠতে থাকে।

আমাদের সাথে ভীনদেশী (সম্ভবত অস্ট্রেলিয়ান) একটা পরিবার এসেছে। টিনএজ বয়েসী দু'বোন, সাথে বাবা মা। বোন দু'জনই খুব উচ্ছ্বল। কিছুক্ষণ পরপর হাসতে হাসতে ভেঙ্গে পড়ছে।

সবার আগে তারাই গেলো। আকাশের কাছাকাছি গিয়েও তাদের হাসাহাসি থামছে না।

হয়তবা এ কারণেই আমার পালা আসার পরেও তেমন ভয় লাগছিল না।

হুক লাগানোর পর ওপরে ওঠার তালে তালে স্পীডবোট ছোট হতে থাকলো। বোটের গতি বাড়ছে, একটা সময় ছোট বিন্দুর মতো হয়ে গেল বোটটা, মাঝখানে ঘুড়ির সুতোর মতো একরত্তি দড়ি।

আমি ছোট বেলার দোলনার মতো করে বসে আছি। যতো উপরে উঠছি চোখের দৃষ্টি আরো দূরে যাচ্ছে, ছোট গ্রাম, পাহাড়, আমাদের প্নটুনটাকে এখন খেলনার মতো লাগছে।

সামুদ্রিক বাতাস আসছে। স্পীডবোটের ক্ষীণ আওয়াজ ছাড়া আর কোন শব্দ নেই। কেমন একটা শান্ত পরিবেশ।

এই উঁচুতে শূণ্যে ঝুলে থেকে চা খেতে ইচ্ছা হচ্ছিল। ট্যুর অপারেটরদের এই আইডিয়া দিতে হবে। অভিযানের নাম হবে প্যারা টি।

নীচে নামানোর জন্য সুতো টানা হচ্ছে।

একটু কটমট আওয়াজ হচ্ছে।

একটু চমকালাম। এটা ঘর্ষণের শব্দ। তাছাড়া একটু আধটু রোমাঞ্চ না থাকলে প্যারা সেইলিং পূর্ণ হবে নাকি।


[পূর্ব প্রকাশ](https://www.facebook.com/ashraful.alam/posts/10155493331115583)