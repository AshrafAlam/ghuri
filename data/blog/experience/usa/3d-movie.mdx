---
title: থ্রিডি সিনেমা
date: '2022-02-02'
tags: ['USA', 'Travel']
---

প্রথমবার আমেরিকা গিয়ে যে কয়টি জিনিস প্রথমবার অভিজ্ঞতা হয় তার মধ্যে থ্রিডি সিনেমা একটি।

রেডমন্ডে আমাদের হোটেলের ঠিক বিপরীতেই সিনেমা হল, নাম গোল্ডেন ভিলেজ। বাংলা করলে কি দাঁড়ায় ভাবছিলাম, সোনালী গ্রাম?

সিনেমা হলের কাউন্টারের আশপাশে উঁকি দিয়ে জানলাম এখানে থ্রিডি মুভি দেখানো হচ্ছে। তখন চলছিল, পিরানহা থ্রিডি।

থ্রিডি মুভির কথা আগে শুনেছি, চোখে বিশেষ ধরণের কালো চশমা লাগিয়ে দেখতে হয়।

বলাবাহুল্য, সামনা সামনি এই ব্যাপার প্রত্যক্ষ করার সুযোগ আর হাত ছাড়া করলাম না।

সেদিন সিয়াটল শহরে এমাথা থেকে ও মাথা সারাদিন ঘোরাঘুরি করে সন্ধ্যায় গেলাম পিরানহা থ্রিডি দেখতে।

সিনেমা হলের বাইরে আশপাশটা দেখছি, একটু পরেই ঢুকবো। 

এর মধ্যে বয়ষ্ক এক ভদ্রমহিলার সাথে পরিচয় হলো। সাথে  হাঁটুর বয়েসী একজন ভদ্রলোককে পরিচয় করিয়ে দিলেন তার বয়ফ্রেন্ড হিসেবে। 

ভদ্রলোক হাসিখুশি মাঝ বয়েসী মানুষ। মাইক্রোসফটে কাজ করেন। 

দু'জনেই মাত্র দেখে শেষ করলেন পিরানহা থ্রিডি।

ভদ্রমহিলা মুখ ভেঙচে বললেন, সিলি টাইপ মুভি, তারপরেও দেখতে এসেছি। বলে হা হা করে হাসতে থাকলেন।

তার প্রাণচাঞ্চল্য দেখে মনে হলে, বার্ধক্য বা জরা কিছুই তাকে স্পর্শ করেনি।

সিনেমা শুরুর খানিক আগে ঢুকলাম হলে।

দিনের লাস্ট শো। তেমন লোকজন নেই। হলটাও খুব ছোট।

হলে ঢুকে দেখি, আবছা আলোয় তিন চারজন কালো জামাকাপড় পরা লোক দাঁড়িয়ে আছে, মাথায় কালো টুপি টাইপ কিছু। একেতো হরর টাইপ মুভি দেখতে এসেছি, তার উপর অল্প আলোয় গম্ভীরমুখের লোকগুলোকে দেখে আমার গা ছমছম করতে লাগলো।

পরে বুঝলাম, এরা হলের স্টাফ। আগের শোয়ের দর্শকদের ফেলে যাওয়া আবর্জনা পরিষ্কার করছে। লোকগুলো আসলেই গম্ভীরমুখী ছিল কিনা বলা মুশকিল, হয়ত ভৌতিক অবহের কারণে এমনটা মনে হচ্ছিল।

লোকগুলো চলে যাবার পর আবিষ্কার করলাম, লাস্টশোয়ের আমিই একমাত্র দর্শক।

থ্রিডি মুভিতে সবকিছু নাকি খুব বাস্তবের মতো দেখায়। 

হরর টাইপ মুভি থ্রিডিতে এই অন্ধকারে একা একা দেখবো, ভাবতেই কেন জানি গা কাঁটা দিয়ে উঠলো।

শেষে লম্বা একটা নিঃশ্বাস ফেলে, দোয়া দুরুদ পড়ে, বুকে থুতু দিয়ে থ্রিডি গ্লাস লাগালাম চোখে।

সিনেমা শুরু হতে না হতেই ছোট খাটো একটা ধাক্কা খেলাম।

চোখের পলকে চলে গেলাম আমেরিকার ঝলমল রোদ্দুরের এক সীবিচে। থ্রিডি প্রযুক্তি এতোটাই কাছাকাছি অভিজ্ঞতা নিয়ে এসেছে!

সিনেমার নামেই যা বোঝা যায়, সিনেমার গল্প রাক্ষুসী মাছ পিরানহা নিয়ে। 

সামারের সীবিচে শত শত মানুষ, কেউ সাঁতরাচ্ছে, কেউ বাতাসের টিউবে ভাসছে। এর মাঝে মাঝেই ভাসমান মঞ্চে উদ্দাম পার্টি চলছে। পুরোপুরি হৈ চৈ উৎসবের আমেজ।

হঠাৎ কোন একজনকে পানির নীচ থেকে কিছু একটা কামড় দিলো। সে কিছু টের পেতে না পেতেই পিরানহার ঝাঁক সেকেন্ডের মধ্যে আক্রমণ করে বসে তাকে। 

প্রায় চোখের পলকেই পুরো বীচের সবাইকে একসাথে আক্রমণ করে হাজার হাজার পিরানহা। হালকা নীল রঙের বীচ ক্রমেই লাল হয়ে আসে, শত শত মানুষের চিৎকারে সামারের উৎসব পরিণত হয় সাক্ষাৎ নরকে।

মোটামুটি ভয়াবহ টাইপ মুভি।

থ্রিডিতে বাস্তবের কাছাকাছি অভিজ্ঞতা নিয়ে রাতের লাস্ট শোতে একা একাই শেষ করে কিছু সাহসী ধরণের অনুভূতি ফিরে এলো। 

মধ্যরাতে নির্জন রাস্তায় একা একা হোটেলে ফিরতে ফিরতে নিজেকে প্রবোধ দিলাম, পিরানহা মাছ, আর যাই হোক, রাস্তায় আক্রমণ করবে না!

[পূর্ব প্রকাশ](https://www.facebook.com/ashraful.alam/posts/10157965055245583)