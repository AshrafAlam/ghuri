---
title: মার্কিন দেশে বাঙ্গালী রসনা
date: '2014-01-10'
tags: ['USA', 'Travel']
---


আমেরিকায় গিয়ে খাওয়া-দাওয়া নিয়ে মহা-যন্ত্রণার মধ্যে পড়েছিলাম। নতুন এসেছি বলে পথ-ঘাট, নিয়ম-কানুন কিছুই চিনি-জানি না। নিজেকে গ্রাম থেকে সদ্য ঢাকায় আসা কেউ মনে হচ্ছে।

 

সিয়াটলের যে হোটেলটিতে ছিলাম, খাবারের জন্যে তার রেস্টুরেন্টের উপরই মূলত ভরসা করতে হলো। সমস্যা হলো, এই রেস্টুরেন্টের খাবারগুলো “কেমন যেন”, মানে আমাদের বাঙালী জিভে ঠিক আলোড়ন সৃষ্টি করতে পারে না। প্রতিবার মেন্যু খুলে একেবারেই অজানা সব-আইটেম থেকে একটা বেছে নিয়ে অর্ডার করি, আর আশা নিয়ে বসে থাকি, এই বারেরটা যেন কিছুটা স্বাদযুক্ত হয়। তা হলে, সেটার ওপর থাকা যাবে যে কয়দিন সেই হোটেলে থাকি। প্রায় প্রতিবারই চুড়ান্ত রকম হতাশ হয়েছি।

 

একবার স্কুইডের স্যুপের অর্ডার করলাম। অর্ধেক বাটি শেষ করার পর ঠিক কী কারণে এই বস্তু এতোক্ষণ গলায় ঢালছি, সেটা নিজের কাছেই পরিস্কার হচ্ছিল না। আরেকবার একটা আইটেম অর্ডার করলাম যেটা নাকি কুমড়া দিয়ে তৈরি, সুতরাং খেতে খারাপ হবে না, এই আশায়। কিন্তু মুখে দেবার পর দীর্ঘদিন কুমড়া নামক সবজিটির ওপর অন্যায়ভাবে শ্রদ্ধা হারিয়ে ফেলেছিলাম!

 

সিয়াটল থেকে শিকাগো গিয়ে এই দুরাবস্থা থেকে মুক্তি ঘটলো।

 

এয়ারপোর্টে আমাকে রিসিভ করতে এসেছেন আমার অফিসের বড়-কর্তা এনাম নূর। উনি “আমেরিকা কেমন লাগছে?” জিজ্ঞেস করতেই আমার “আবেগে কাইন্দালাইছি” অবস্থা! সবকিছু শুনে খুব দ্রবীভূত হয়ে গেলেন। উদাস হয়ে বললেন বাংলাদেশ থেকে আমেরিকায় আসার পর পর তিনিও একই কথা বলে ছিলেন। তাঁকে নস্টালজিক করার সমূহ উপকার পেলাম।

 

এর পরে যে কয়দিন আমেরিকায় ছিলাম ঝাল কিংবা মশলা যুক্ত খাবার নিয়ে আর চিন্তা করা লাগেনি। 

 

অথেনটিক থাই ফুডের স্বাদ সেবারই প্রথম পেয়েছিলাম। নুডুলস, স্যুপ, টমইয়াম চিকেন নানা কিছু অর্ডার করে ওয়েটারকে ব্যতিব্যস্ত করে ফেলেছিলাম।

 

চাইনিজ ফুডের স্বাদ দেবার জন্যে আমাকে নিয়ে যাওয়া হল শিকাগোর চায়না টাউন। “ডিম-সাম” বলে খাওয়ার এক বিশেষ চাইনিজ তরিকা আছে। তিন স্তরের ট্রলিতে করে চৈনিক ওয়েটাররা শতেক রকম আইটেম নিয়ে আসবে, সেখান থেকে কাস্টমাররা তুলে নেবে যার যার পছন্দের খাবার। বেশিরভাগ খাদ্যের আইটেম দেখে আমার বিস্ময়ের সীমা ছিল না, কারণ এগুলোর সাথে দেশে আমরা চাইনীজ ফুড বলে যে বস্তু খাই তার সাথে কোন মিল নেই। দেশী চাইনিজ ফুডগুলোকে “বাংনিজ” খাবার বলা যায়। চিকেন ফিট, বা মুরগীর পা, যেটা আমরা সাধারণত ফেলে দেই, সেটার একটা জনপ্রিয় আইটেম আছে।

 

আমাকে খুব আগ্রহ করে সেটা খাবার অফার করলেন এনাম, কিন্তু বিশেষভাবে রান্না করার মুরগী পায়ের দিকে তাকিয়ে আগ্রহ চলে গেল।

 

এর ভেতর এনামের সাহায্য নিয়ে খুব দ্রুত সময়ের মধ্যে চপস্টিক ব্যবহার শিখে ফেললাম। এ নিয়ে স্ত্রীর সামনে তার আনন্দ ও গর্বের সীমা রইল না।

 

সবগুলো না হলেও রেস্টুরেন্টটির কিছু কিছু আইটেম ভালোই লেগেছে।

 

চায়না টাউনে আরেকবার গিয়ে হাতে বানানো নুডলস খেয়ে এসেছি। রেস্টুরেন্টে কাস্টমারের সামনেই সবার দিকে হাসি হাসি মুখে কারিগর অবিশ্বাস্য দ্রুত গতিতে নুডলস বানাচ্ছে, একটু পরেই সেটা রান্না হয়ে চলে যাচ্ছে কাস্টমারের বাটিতে। স্বাদও ভালো। অসাধারণ দক্ষতার জন্যে কারিগর আমাদের পক্ষ থেকে ১০ ডলার টিপস পেল।

 

ইন্ডিয়ান টাউনে গিয়ে যথারীতি মিলল ইন্ডিয়ান খাবারের। তবে খাবারের চাইতেও অবাক হয়েছি সেখানকার রাস্তা ঘাটে নির্বিঘ্নে গাড়ির সামনে মানুষের চলাচল দেখে, যেটা আমেরিকার মতো দেশে খুবই বিরল!

 

অফিশিয়াল ট্যুর ছিল বলে, শিকাগোতে যতদিন ছিলাম, নিজের পকেট থেকে বিল দিয়েছি একবারই। আর তখনই সম্মুখীন হলাম বিচিত্র এক অভিজ্ঞতার।

 

সারা বিকেল রিভার ক্রুজে ঘোরা-ঘুরি করে ক্লান্ত-ক্ষুধার্ত হয়ে এক সহকর্মীসহ বসলাম একটা থাই রেস্টুরেন্টে। অর্ডার একটু বেশিই দিয়ে ফেলেছিলাম, খেলাম গলা পর্যন্ত। সহকর্মীকে আগেই বলেছি ডিনার আমি করাবো, যেহেতু সে রিভারক্রুজের দায়িত্ব নিয়েছে।

 

কিন্তু ৪৩ ডলার বিল দেখে একটু দীর্ঘশ্বাস ফেললাম। এখন আর পেছন হটার উপায় নেই। বিল দেবার পর ৭ ডলার ভাংতি ফেরত এলো। বিলের আকারের কারণেই টিপস নিয়ে আর ভাবলাম না।

 

কিন্তু ফল হলো নিদারূণ। খুবই হতাশ ও দুঃখী গলায় ওয়েটার বললো তাদের সার্ভিসে কোন সমস্যা ছিল কিনা। আমার সহকর্মীটি দ্রুত ব্যাখ্যা করলো, আমেরিকায় বিলের সাথে একটা নির্দিস্ট পরিমান টিপস দেয়াই নিয়ম।

 

কি আর করা, এক বসায় কত টাকা খেলাম সেটা হিসেব করার জন্যে ডলারের সাথে টাকার গুন অংক শুরু করে দিলাম, উদাস হয়ে শিকাগোর মেঘলা আকাশের দিকে তাকিয়ে!


[পূর্ব প্রকাশ](https://www.facebook.com/ashraful.alam/posts/10151844166850583)