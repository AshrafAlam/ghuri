---
title: ওহ আমেরিকা!
date: '2017-02-17'
tags: ['USA', 'Travel']
---

পাইলট যখন ঘোষণা দিল, আর কিছুক্ষণের মাঝেই আমরা যুক্তরাষ্ট্রের মাটি স্পর্শ করবো, আমি প্লেনের জানলা দিয়ে তাকালাম।

বিশাল জলরাশির ওপর দিয়ে উড়তে উড়তে প্লেন নামার প্রস্তুতি নিচ্ছে। উত্তেজনায় আমার নিঃশ্বাস বন্ধ হয়ে আসার অবস্থা। এই সেই আমেরিকা!

প্লেন থেকে বের হয়ে সেই উত্তেজনা অন্যদিকে ধাবিত হলো।

অন্য দেশের ইমিগ্রেশনে এটা আমার প্রথম অভিজ্ঞতা। কি করবো এখনো পুরোপরি বুঝে উঠতে পারছিনা। অন্য যাত্রীদের পিছু পিছু যেতে লাগলাম, দেখি কী হয়। গিয়ে পড়লাম ইমিগ্রেশনে। আমাদের বসতে দেয়া হলো কয়েকটা কাউন্টারের সামনে।

বেশীক্ষণ কোথাও বসে থাকতে ভালো লাগেনা আমার। নতুন দেশে কোন ঝামেলায় পড়ি এই ভয় না থাকলে হয়তো আশপাশটা ঘুরে দেখতাম। আমি সুবোধ বালকের মতো বসে চারদিকের মানুষদের দেখতে থাকি। সাদা-কালো-এশিয়ান সারা পৃথিবীর সব দেশের মানুষ, এতো কম সময়ে আগে কখনো সামনা সামনি দেখিনি।

একটা তরুণ ছেলেকে দেখলাম লাফ-ঝাঁপ করছে। মনে হচ্ছে খুবই মজার একটা জায়গায় এসেছে। লাফ-ঝাঁপ করাটা সেই মজার অংশ। একটু পরে পুলিশ এসে তাকে ক্যাঁক করে ইন্টারোগেশন রুমে নিয়ে গেলো। এটা দেখে আমি কিঞ্চিৎ ঘাবড়ে গেলাম। নিজের চেহারা যথাসম্ভব নিরীহ করে ফেললাম। ভাজা মাছ উলটে খাওয়াতো দূরে থাক, ভাজা মাছ কি সেটাই জানিনা!

অবশেষে আমার ডাক এলো। আমি গুটি গুটি পায়ে ইমিগ্রেশন অফিসারের রুমের দিকে গেলাম। রুমে ঢুকতেই পরিস্কার বাংলায় কে যেন বললো, “দেশের বাড়ি কোথায়?”

আমি পুরোপুরি বিভ্রান্ত হলাম। একবার ভাবলাম, অতিরিক্ত উত্তেজনায় হেলুশিনেশন হচ্ছে। পরে দেখলাম, না, সবই ঠিক আছে। ইমিগ্রেশন অফিসার একজন বাংলাদেশী, আমার দিকে হাসি হাসি দৃষ্টিতে তাকিয়ে আছে।

অফিসার খুব ভালো ব্যবহার করলেন। জিজ্ঞেস করলেন কেন এসেছি, কোথায় উঠবো। তারপর পাসপোর্টে সিল লাগিয়ে আমার হাতে দিয়ে সুন্দর একটা হাসি দিয়ে বললেন, আমেরিকা অনেক সুন্দর দেশ, আপনার অনেক ভালো লাগবে, এঞ্জয় দ্য ট্রিপ!

আমার যেন ঘাম দিয়ে জ্বর ছাড়লো।

কোন কিছুতে বিস্মিত হলে আমেরিকানরা 'হলি কাউ' বলে।

ইমিগ্রেশন থেকে বের হয়ে চারিদিকে ভালো করে দেখে আমিও মনে মনে বললাম, 'হলি কাউ!'
[পূর্ব প্রকাশ](https://www.facebook.com/ashraful.alam/posts/10154127719880583)