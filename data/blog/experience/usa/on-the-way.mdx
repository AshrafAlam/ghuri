---
title: কলম্বাসের দেশে
date: '2016-07-14'
tags: ['USA', 'Travel']
---

প্রথমবার আমেরিকা যাত্রায় আমার মাথা পুরোপুরি খারাপ হবার যোগাড়। এর মূল কারণ এটা আমার প্রথম বিদেশ ভ্রমণ, তার ওপর সম্পূর্ণ একা, তারও ওপর পৃথিবীর এই মাথা থেকে ঐ মাথা, দুই দুইটা কানেক্টিং ফ্লাইট, সাকুল্যে ৩৬ ঘন্টা লাগবে পৌঁছাতে।

একেবারে শেষ মুহূর্তে মুম্বাইর প্লেন ধরেছি, আর একটু হলে আমাকে ছাড়াই প্লেন রওয়ানা হচ্ছিল। সেই আতংক কাটতে না কাটতেই প্লেন ছেড়ে দিল। জানলা দিয়ে দেখলাম চোখের পলকে কয়েক হাজার ফুট ওপরে উঠে মেঘের মাঝে হারিয়ে গিয়েছি। মেঘের মাঝে কী অদ্ভুত রৌদ্রছায়ার খেলা। কাব্যিক মনে উদাস হওয়ার বদলে আমার গা কাঁপতে লাগলো। প্লেনটাকে মনে হচ্ছিল একটা মুড়ির টিনে বাতাস ভরে হাওয়ায় ছেড়ে দিয়েছে। আমি দোয়া-দুরুদ পড়ে অপেক্ষা করতে থাকলাম কখন প্লেন মাটিতে পৌঁছে।

প্রথম দফায় মুম্বাই এয়ারপোর্টে ১০ ঘন্টার ট্রাঞ্জিট পড়লো। সাথে ভারতের ভিসা নাই, সুতরাং এয়ারপোর্টেই উদ্ভ্রান্তের মতো ঘোরাঘুরি করতে থাকলাম। কোথায় কি গুবলেট করে ফেলি বুঝতে পারছি না, সবকিছুই ধাঁধা লাগছে। নিজেকে পুরোপুরি "আদম" মনে হচ্ছে।

কিছুক্ষণ পরে আবিস্কার করলাম আমার চাইওতেও দ্বিগুণ উদভ্রান্ত দৃষ্টিতে দু'জন ঘোরাঘুরি করছে। জিজ্ঞেস করে তারা যখন জানলো আমিও বাংলাদেশী, তখন খুশীতে পারলে আমাকে জড়িয়ে ধরে।

এরা দু'জনে সম্পর্কে শালা-দুলাভাই, ভিজিট ভিসায় যাচ্ছে সাউথ আফ্রিকা, কিন্ত আসল উদ্দেশ্য চাকুরি। এজন্যে দালালকে ২৫ লাখ টাকা দিয়েছে। এটা শুনে আমার চোখ কপালে ওঠার জোগাড়। এটা দেখে দুলাভাই উদাস গলায় বললো, এর আগেও দালালকে টাকা দিয়ে ধরা খেয়েছে। এবারের দালালের রেপুটেশন ভালো, এইজন্যে খরচ বেশি হয়েছে।

আমি একটা দীর্ঘশ্বাস ফেললাম, কি সহজেই না এদের প্রতারণা করা যায়। আবার মায়াও লাগলো, তাদের সারল্য দেখে।

শালা-দুলাভাই আমার সাথে সাথে ঘুরতে লাগলো, যাই দেখে তাতেই মুগ্ধ হয়। উদ্ভট সব প্রশ্ন করে, আমিও মাথা নেড়ে গম্ভীর মুখে জবাব দিই।

মুম্বাই এয়ারপোর্টের দোকানগুলোর ডিজাইন খুব সুন্দর, বেশিরভাগই "ওপেন কন্সেপ্ট" এ সাজানো, কোন দরজা নেই। মনে হচ্ছিল কোন বিলাস বহুল বাড়ির ড্রয়িং রুমের মাঝ দিয়ে হেঁটে যাচ্ছি।

ঘুরতে ঘুরতে আমাদের ক্ষিদে পেয়ে গেল। সমস্যা হলো আমাদের কারো কাছেই ইন্ডিয়ান রুপী নেই। আমার কাছে যাওবা ইউএস ডলার আছে, শালা দুলাভাই কাছে আছে শুধু বাংলাদেশী টাকা। আমি জিজ্ঞেস করলাম বাংলাদেশী টাকা দিয়ে সাউথ আফ্রিকায় কি করবে। শালা বললো, ডলার কোথায় পাওয়া যায় তারা জানেনা। সেজন্যে বাংলা টাকা নিয়ে নিয়েছে যদি কোথাও কাজে লাগে। এটা শুনে আমার অবাক হওয়া উচিৎ কিনা বুঝতে পারছিলাম না।

যাই হোক ওদেরকে নিয়ে একটা রেস্টুরেন্টে ঢুকলাম। রেস্টুরেন্টটা অনেক সুন্দর। নানা দেশের মানুষ আসা যাওয়া করছে ভারতীয় খাবার খেতে। নানান খাবারের সুবাসে মৌ মৌ করছে।

খাওয়া-দাওয়া ভালোই হলো। ডলারে বিল দেবার পরে অনেক-গুলো ভাংতি ডলার পেলাম। দুলাভাই কাঁচুমাচু করে কি যেন বলতে চাইলো। আমি তাকাতে বললো, আফ্রিকায় নেমে ফোনের সিম কিনতে চায় বাড়িতে ফোন দিতে। আমি কিছু ডলার দিলাম। সত্যি সত্যি যে কেউ তাদের এভাবে ডলার দেবে এটা মনে হয় ভাবেনি। তারা এতো অবাক হলো যে বলার নয়। কিছু বাংলাদেশী টাকা আমার হাতে ধরিয়ে দিল দুলাভাই।

ভরপেট খেয়ে আমাদের সবারই চোখ ঢুলু ঢুলু অবস্থা। বাংলাদেশ সময়ে গভীর রাত। আমার ফ্লাইট আগে। একটা ঝিমুনি দেবো কিনা বুঝতে পারছি না। ব্যাগে ফোন আছে। কিন্তু চার্জ নেই বলে এলার্ম দেবার উপায় নেই। দুলাভাই দরাজ গলায় বললো, ভাই ঘুমান, টাইম হইলে উঠায়া দিবো।

কিন্তু সমস্যা হলো আমরা তিন জনেই ঘুমিয়ে পড়লাম।

সৌভাগ্যবশত আমার ফ্লাইটের কিছু আগে দুলাভাইর ঘুম ভেঙ্গে গেল। আমাকে ওঠালো, শালাকেও ওঠালো।

এবার বিদায় বেলা। শালা-দুলাভাই'র চোখ ছল ছল করছে। সম্পূর্ণ ভিনদেশে নিজের দেশের মানুষ তাদের কোন উপকার করবে এতটা সম্ভবত আশা করেনি। কয়েক ঘন্টায় আমি যেন তাদের খুব কাছের আত্মীয় হয়ে গিয়েছি। দু'জনেই আমাকে জড়িয়ে ধরে চোখ মুছতে লাগলো।

পৃথিবীর যে প্রান্তেই যাই না কেন, যেভাবেই থাকি না কেন, আমরা বাংলাদেশীরা সাথে করে আমাদের বিশাল হৃদয়টা নিয়ে যাই। বিদেশের মাটিতে একটুকু ভালোবাসার স্পর্শে আমাদের অস্তিত্বের পুরোটুকুই দিয়ে দিই। আর চোখ মুছতে মুছতে ভাবি, কবে দেশে যাবো।

[পূর্ব প্রকাশ](https://www.facebook.com/ashraful.alam/posts/10153563693570583)