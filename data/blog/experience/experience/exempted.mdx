---
title: পরীক্ষিত!
date: '2018-01-01'
tags: ['misc']
---

আমাদের ইউনিভার্সিটিতে নেটওয়ার্কিং কোর্সে স্যার যখন ঘোষণা দিলেন ওপেনবুক এক্সাম হবে, তখন সবার মনে ঈদ লাগলো।

 

নেটওয়ার্কিং পড়তে এমনিই ভালো লাগেনা। এতো এতো প্রটোকল আর লেয়ারের নাম মুখস্থ করতে করতে অতিষ্ঠ হয়ে যাচ্ছিলাম। তার উপর আমার স্মৃতিশক্তি ভালো না।

 

কাজেই বই খুলে পরীক্ষা দেয়া যাবে শুনে পরীক্ষার আগে গায়ে বাতাস লাগিয়ে ঘুরতে লাগলাম।

 

ফাইনাল পরীক্ষার দিন প্রশ্ন পেয়ে মাথায় হাত! বিশাল বই'র কোন জায়গা থেকে প্রশ্ন এসেছে কিছু বুঝতে পারছি না। ঘড়ির কাটা দ্রুত ঘুরছে আমার বইয়ের পাতা উল্টানোর গতির সাথে।

 

সারা হলঘর বইয়ের পৃষ্ঠা উল্টানোর শব্দ। সবাই ঘামছে।

 

একেবারে কিছুই পড়িনি তা নয়। কিন্তু ওপেন বুকের এক্সাম এতো কঠিন হবে কে ভেবেছে।

 

এক ছেলে বাবার কাছে একশ' টাকা চাচ্ছিল। বাবা ভান করছিলেন কিছু শুনতে পারছেন না। ছেলে তখন রেগে চেঁচিয়ে বলল, পাঁচশ' টাকা দেন।

 

এবার বাবা শুকনো মুখে বললেন, আগেরটাই তো ভালো ছিল!

 

আমাদের অবস্থা হলো সেরকম, স্যারকে ধরলাম, আগের ক্লোজ বুকই ভালো।

 

আমাদের ইউনিভার্সিটির আরেকজন স্যার ছিলেন, ডিজিটাল ইলেকট্রনিক্স পড়াতেন। তরুণ শিক্ষক, স্টাইল করে চুল কাটেন। নতুন নতুন আইডিয়া নিরীক্ষা করতে ভালোবাসেন।

 

একবার ঘোষণা করলেন, ফাইনাল পরীক্ষার আগে ফোরবিটের আলু (ALU) যে ডিজাইন করে দিতে পারবে, তার ফাইনাল পরীক্ষা দেয়া লাগবেনা। একাডেমিক ভাষায় এটাকে বলে, এক্সেমটেড।

 

সবাই মহা আগ্রহে নেমে পড়লাম।

 

মাথা খাটানোর ব্যাপার আছে বলে বেশ মজা লাগছিল। ডিজিটাল ইলেকট্রনিক্সের বিষয়গুলো আরো ভালোভাবে পড়লাম লাইব্রেরীতে বসে বসে। একটা ব্যাপার আবিষ্কার করলাম, পরীক্ষা থেকে বাঁচতে প্রজেক্ট নিয়ে সাধারণ পড়ার চেয়েও বেশী পড়া লাগছে।

 

যাইহোক, অনেক কাটাকুটি শেষে সাদা কাগজে পরিষ্কার ডিজাইন এঁকে স্যারের টেবিলে জমা দিয়ে আসলাম।

 

পরীক্ষার আগের দিন ডিজাইনের ইন্টারভিউ হচ্ছে।

 

রুমে ঢুকে দেখি, স্যার গম্ভীর মুখে বসে আছেন।

 

আমি এক্সাম ফাঁকি দেয়ার খায়েশ ত্যাগ করলাম। সবাই গ্রুপ স্টাডি করে, ডিজাইন কম্পিউটারে প্রিন্ট করে, স্পাইরাল বাইন্ডিং করে দিয়েছে। আর আমি করেছি একা, তাও হাতে আঁকা ডিজাইন।

 

স্যারের মুখ গম্ভীর হওয়া খুবই যুক্তিযুক্ত।

 

স্যার ভুরু কুঁচকে জিজ্ঞেস করলেন, এটা তোমার ডিজাইন করা?

 

আমি মাথা চুলকে, লজ্জিত ভাবে বললাম, হ্যাঁ, স্যার।

 

কি ভুল করেছি সেটা চিন্তা করছি। ইলেকট্রনিক্সের ছাত্রদের কাছে ফোর বিট আলু বিরাট কোন ব্যাপার না। কিন্তু আমার কাছে এটা নতুন।

 

স্যার খুঁটিয়ে খুঁটিয়ে অনেক প্রশ্ন করলেন।

 

প্রশ্ন শেষ করে স্যার দীর্ঘশ্বাস ফেলে বললেন, এটা যদি সত্যি তোমার ডিজাইন হয় তাহলে তুমি এক্সেমটেড।

 

আমি হাঁপ ছাড়লাম। হাসি মুখে বিজয়ী বেশে বের হতে যাবো, স্যার পেছন থেকে আবার ডাকলেন।

 

বললেন, আমি এতো কম সার্কিটের আলু এর আগে দেখিনি। ইলেকট্রনিক্সের অনেক বই পড়া আমার। এরকম ডিজাইন চোখে পড়েনি। সম্ভব বলে তুমি কম্পিউটার ইঞ্জিনিয়ারিং নিয়ে পড়ো। তোমার ইলেকট্রনিক্সের ডিজাইন সেন্স ন্যাচারাল।

 

আমি স্যারকে কিছু বললাম না। আমি কম্পিউটার ইঞ্জিনিয়ারিং এই ভর্তি হয়েছিলাম, কিন্তু দেশে বিদেশে চাকুরীর বাজার কম বলে কম্পিউটার সায়েন্সে শিফট করেছি।

 

এই তথ্য বললে আমাকে লাঠি নিয়ে তেড়ে আসতে পারেন স্যার!

 

প্রকাশঃ [২৭ জানুয়ারী, ২০১৮](https://www.facebook.com/ashraful.alam/posts/10154987019965583)
