---
title: আটাশির বন্যা
date: '2016-05-06'
tags: ['misc']
---

আটাশি সালের কথা। পুরো দেশে ভয়াবহ বন্যা। ঢাকা শহর পানিতে ডুবে আছে। রাস্তায় বাস-গাড়ি চলছে না। খুব জরুরি কাজে বের হতে হলে মানুষ বিরক্ত মুখে নৌকায় চলাফেরা করছে। অবস্থা এমন দাঁড়ালো মিরপুরে যে বাসাটিতে আমরা ছিলাম সেখানেও থাকা মুশকিল হয়ে গেল। উপায় অন্তর না দেখে আমরা আসাদ গেটে এমপি হোস্টেলে মামার এপার্টমেন্টে রওয়ানা দিলাম। মনে আছে বড় একটা নৌকা বাবা ভাড়া করে এনেছিলেন। প্রাকৃতিক এই দুর্যোগে আমাদের দুই ভাইকে স্পর্শ করলো না, ঢাকার বুকে আমরা পাঠ্যপুস্তকের ‘জার্নি বাই বোট’ নামের ব্যাপারটির অভিজ্ঞতা অর্জন করছি এই কারণে আমাদের আনন্দের সীমা ছিলো না।

 

বন্যার কারণে চারদিক থেকে মানুষ ঝাঁপিয়ে পড়ছে যে যার মতো, দেশ-বিদেশ থেকে সাহায্য আসছে টিভিতে দেখে আমরা দুইভাই ঠিক করলাম আমরাও দেশ ও জাতির কল্যাণে ঝাঁপিয়ে পড়বো। সমস্যা হলো আমরা দুজনেই খুব ছোট, তখনো হাফ-প্যান্ট পড়ি, মা ভাত খাইয়ে দেয়। এতো ছোট মানুষ দেশ ও জাতির খুব একটা কাজে আসার কথা না। ভেবে ভেবে বের করলাম ত্রাণ হিসেবে রুটি গুড় বিতরণ করা যায়। ধরলাম মাকে। ছেলেদের আবদার মেটাতে ঘন্টার পর ঘন্টা আমাদের মা অনেক রুটি বানিয়ে দিলেন।

 

বড় একটা ব্যাগে রুটি গুড় ভরে বিশ্ববিদ্যালয় পড়ুয়া সেজো মামাকে (আমরা ছোট হলেও মামার সাথে দারুণ বন্ধুত্বপূর্ণ সম্পর্ক ছিল আমাদের, সেই মামা এখন পুলিশের অনেক বড় কর্মকর্তা) নিয়ে সংসদ ভবনের আশপাশে দুঃস্থ মানুষ খুজতে গেলাম। সমস্যা হলো ভিপাইপি এরিয়া বলে তেমন গরীব কাউকে পাওয়া গেলনা। যে দু একজনকে পাওয়া গেল, তারাও মহাবিরক্ত হয়ে ত্রাণ গ্রহণ করলো। কিন্তু তাতেই আমরা মহাখুশী।

 

ছোট ছোট এইরকম অসংখ্য আবদার পূরণ করেই আমাদের বড় করেছেন মা।
 

[প্রকাশ](https://www.facebook.com/ashraful.alam/posts/10153427512870583)