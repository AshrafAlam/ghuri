---
title: ভৌতিক
date: '2018-12-18'
tags: ['misc']
---

গভীররাতে মাঝে মাঝেই ঘুম ভেঙ্গে যায় রাঘবের। একা থাকে বলেই কেমন অস্বস্তি হয় তার।

 

একদিন ঘুম ভেঙ্গে হতভম্ব হয়ে দেখলো তার মাথার কাছে বুড়ো একজন মানুষ বসে আছে। অন্ধকারে মুখ দেখা যাচ্ছে না। একটা চাদর পরে জবুথবু হয়ে বসে আছে।

 

আতংকে রাঘবেন্দ্রের সারা শরীর জমে গেছে। চিৎকার করতে গিয়েও পারছে না।

 

একটা সময় বুড়ো মানুষটা বিছানা থেকে নেমে হামাগুড়ি দিয়ে দরজা দিয়ে বেরিয়ে চলে গেল।

 

এরপরেও অনেকটা সময় যেন অন্ধকারে অশরীরি কিছু একটার অস্তিত্ব অনুভব করে রাঘব।

 

রাঘব আমার সহকর্মীর নাম।

 

রাতের বেলায় তার এই অভিজ্ঞতার কথা ডাক্তার শুনে, পরীক্ষা নিরীক্ষা করে বললো, এটার কারণ ম্যাগনেসিয়াম ডেফিসিয়েন্সি। ওষুধ দেওয়া হলো, সেটা খাওয়ার পর বুড়ো আর আসেনা।

 

ভূত দেখার সাথে সবসময়েই ম্যাগনেসিয়ামের অভাব দায়ী, তা নয়।

 

ছোট বেলায় নানা বাড়ি গেলে নিশুতি রাতে আবছা আলোয় হাঁটার সময় গা ছম ছম করতো। একা একা কোন কবরের সামনে দিয়ে যেতে গেলে পা অসাঢ় হয়ে যেত।

 

দু'পাশের জঙ্গলা জায়গায় এঁকেবেঁকে বেড়ে ওঠা গাছপালাগুলো যেন বইয়ে পড়া ঠাকুরমার ঝুলির শ্যাওড়া গাছ, অদৃশ্য কিছু যেন তীক্ষ্ণ দৃষ্টিতে তাকিয়ে আছে। মুহুর্তের মাঝেই যেন ঝাঁপিয়ে পড়বে।

 

একদিন সত্যি সত্যি ভূতে পাওয়া একজনের দেখা পেলাম।

 

সন্ধ্যার আগে একটা বাসায় অনেক লোকজন দেখে এগিয়ে গেলাম। একটা ছেলেকে ঘিরে বসে আছে। খুব অস্থির আচরণ করছে সে। ভূত নামানোর ওঝার জেরার জবাব দিচ্ছে। ছেলেটির মুখে ভূত বলছে, সে কোথাও যাচ্ছিল, ছেলেটি ডাক দিয়েছে। এই জন্য তার উপর ভর করেছে।

 

ওঝা ভূতের উপর অনেক হুমকি ধামকি করছে। ছেলেটি দৌড়ে পালাতে যাচ্ছে, কয়েকজন মিলেও আটকাতে পারছে না।

 

সবার জানা এই অসুরের মতো শক্তির উৎস কোথায়।

 

মোটামুটি ভয়াবহ অবস্থা।

 

বড় হয়ে বুঝতে পেরেছিলাম এটা হিস্টিরিয়া নামের একধরণের মানসিক অবস্থার ফল।

 

ঝিঁঝিঁ পোকা আর ব্যাঙের ডাকের অবহে রাতের আধাঁরে গ্রাম মতো জায়গাগুলোতে চলাফেলা করার সময় সব কিছুই অদ্ভুতুড়ে লাগে।

 

একবার এমন একটা পরিবেশে ধান ক্ষেতের আল দিয়ে যাবার সময় আমার বন্ধু সুমন হঠাৎ আবিষ্কার করলো তার সামনে কি একটা এসে দাঁড়িয়েছে, ভয়ংকর ঘুটঘুটে কালো আঁধারেও দেখলো পাঞ্জাবী পড়া, খুব শীর্ণ শরীরের কুৎসিত চেহারার কিছু একটা।

 

প্রচন্ড ভয়ে জ্ঞান হারাতে গিয়ে শেষ মুহুর্তে টের পেল, এটা একটা কাকতাড়ুয়া।

 

শুধু গ্রামেই না, শহরের বিজলি বাতির মাঝেও ভূতের আনাগোনা থাকে।

 

এটাও সুমনের গল্প। ঘরের বাতি নিবিয়ে জানলার কাছে দাঁড়িয়ে সিগারেট টানছিল আর তাকিয়ে ছিল রাস্তার দিকে। হঠাৎ আবিষ্কার করলো, পেছন থেকে কেউ একজন খুব আস্তে করে তার পিঠে হাত রাখলো। তার বাসায় কেউ নেই, তাহলে এটা কার হাত?

 

মুহুর্তেই সমস্ত চিন্তা ভাবনা জমে গেল, তবু লম্বা একটা দম ফেলে হাতটার উপরে হাত রেখে ঘুড়ে দাঁড়ালো সে।

 

আসলে এটা ছিল হ্যাঙ্গারে ঝোলানো লম্বা হাতার একটা জামা। বাতাসে সেটা কাত হয়ে পড়েছে কাঁধে!

 

এবার আমার নিজের একটা গল্প বলি। আগেই বলি আমি ভূত বিশ্বাস করি না, তবে এই ঘটনার গ্রহণযোগ্য ব্যাখ্যা আমার কাছে নেই।

 

একবার বন্ধুরা ঠিক করলো আমাকে ভয় দেখাবে।

 

আমাদের এলাকার দুটো বিল্ডিংয়ের মাঝে বেঞ্চি মতো একটা জায়গা ছিল। সাদা মোজাইক দিয়ে বানানো। রাতের বেলায় ল্যাম্পপোষ্টের নিয়ন আলোয় সেখানটায় বসলে মনে হতো কবরের মাঝে বসে আছি।

 

এই রকম বেঞ্চি কয়েকটা আছে। সেসময় রাতের বেলা খেয়ে দেয়ে এলাকার বন্ধুরা এখানে বসে গল্প করতাম।

 

একবার তেমন রাতে বের হয়েছি একা, বেঞ্চির কাছাকাছি একটা অন্ধকার মতো জায়গায় দেখলাম কি যেন একটা দাঁড়িয়ে আছে, বিচিত্র শব্দ করছে, নীলচে মতো আলো মিট মিট করছে।

 

রাতের নিস্তব্ধতার কারণেই খানিকটা ভয় পেলাম। উলটোদিকে রওনা দেবার আগেই আড়ালে থাকা বন্ধুদের হৈ হুল্লোড়। বোকা বানানো গেছে একজনকে।

 

কিন্তু কি একটা কারণে সবার মনেই খচ খচ করছিল। মেইন রোডে একটা কুকুরের লাশ হঠাৎ আবিষ্কার করে সেটা আরো বেড়ে গেল। একটু পরে একজন খেয়াল করলো কেউ একজন রাস্তা দিয়ে হেঁটে যাচ্ছে, কিন্তু তার ছায়া নেই! আলোর কোণের বা তীব্রতার কম মাত্রার কারণে হয়ত এমনটা হতে পারে, কিন্তু সেদিনের গভীররাতের আদিভৌতিক পরিবেশের কারণে সব কিছুই অস্বাভাবিক লাগছিল।

 

সবাইকে বিদায় দিয়ে যখন ঘরে ঢুকলাম একাকী অস্বস্তিকর সেই অনুভূতি তীব্র হলো।

 

ফিরে গেলাম কাছাকাছি থাকা বন্ধু সুমনের বাসায়, তার সাথে আছে আরেক বন্ধু সিরাজ। গিয়ে দেখলাম দু'জনেই পাংশু মুখে তাকিয়ে আছে। খাঁচায় পোষা টিয়া পাখিটি মরে পড়ে আছে। পাখিটির গায়ে মৃত্যুর আগে ভয়ংকর আতংক ও যন্ত্রণার ছাপ!

 

ভোর হতে খুব বাকী ছিল না তখন। চুপচাপ আমরা তার অপেক্ষা করতে থাকলাম।

 

প্রকাশঃ [১৮ ডিসেম্বর, ২০১৮](https://www.facebook.com/ashraful.alam/posts/10155643044955583)