---
title: অপেক্ষা
date: '2014-02-13'
tags: ['misc']
---

সেই ছেলেবেলায়, ছেলেবেলায় মানে একেইবারেই গেদুবেলায়, বয়েস চার, সাড়ে-চার হবে, জগৎ-সংসারের উপর উদাসীন হয়েই কিনা জানি না, একা একা বেরিয়ে পড়েছিলাম। কখন কোন ফাঁকে বেরিয়ে গেছি মা টের পাননি।

 

এতো ছোটবেলার কথা মনে থাকার কথা না, কিন্তু খুবি অস্পষ্টভাবে মনে আছে, ঘণ্টা খানেকের সেই ভবঘুরে জীবন ভালোই কেটেছে আমার। যেদিকে ইচ্ছে সেদিকে যাচ্ছি, কোন নির্দিস্ট গন্তব্য নেই। রাস্তায় নতুন পীচ ঢালা হচ্ছে। পীচ পোড়ানোর গনগনে চুল্লীর পাশে মনোযোগ দিয়ে দেখছিলাম এই বিচিত্র কাজ কারবার। কী মনে করে রাস্তাও পার হলাম। একজন ট্রাফিক পুলিশ আমার হাত ধরে পার করে দিয়েছিলেন।

 

এভাবেই ঘুরতে ঘুরতে কখন কীভাবে আবার নিজেদের বাসার সামনে এলাম সে ব্যাখ্যা নেই আমার কাছে। শুধু মনে আছে রাজ্যের লোক জমে গেছে সেখানে। রাস্তায় মা দাঁড়িয়ে আছেন, হৈ চৈ, কান্না-কাটি করে পুরো পাড়া মাথায় তুলে ফেলেছিলেন।

 

এখন আমি বড় হয়েছি। হাজার মাইল দূরে একা একাই হেঁটে চলি পৃথিবীর পথে পথে। মা এখন আর উৎকন্ঠায় থাকেন না। তবে যা থাকেন, তার নাম অপেক্ষা!

 
[পূর্ব প্রকাশ](https://www.facebook.com/ashraful.alam/posts/10151903919020583)