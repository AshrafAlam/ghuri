---
title: হন্টন
date: '2018-06-30'
tags: ['Singapore']
---
 

আমি আর আমার বাংলাদেশী প্রতিবেশী মিঠু ভাই একবার ঠিক করলাম, হাঁটা দরকার। বয়স বাড়ছে, হাঁটা স্বাস্থ্যের জন্য উপকারী।

 

যেই ভাবা, সেই কাজ। আমরা হাঁটতে হাঁটতে বাড়ী থেকে দূর ম্যাক রিচি রিজার্ভরে চলে গেলাম।

 

জায়গাটা ভীষণ সুন্দর, প্রকৃতির একেবারে কাছে। একদিকে সুন্দর জলাধার, আকাশে গিয়ে মিশেছে, আরেকদিকে ঘন জঙ্গল। শুধু পাখির কল-কাকলীই নয়, অতি দুষ্টু প্রকৃতির বানর পথের ওপর ঘোরাঘুরি করে। মানুষকে খুব একটা পাত্তা দেয় না।

 

একবার আমার পরিবার নিয়ে ম্যাকরিচি গিয়েছি। এক সাহসী বানর আমার সামনে থেকে খাবার টান দিয়ে দৌড় দিল। বানরের উত্তরপুরুষ হওয়াতে বানর আমার সাথে সুবিধা করতে পারলো না, তার কাছ থেকে ক্ষীপ্র বেগে সেই খাওয়ার প্যাকেট টানাটানি করে জয়লাভ করলাম। হতভম্ভ বানর খুব ব্যাথিত বদনে আমার স্ত্রীর জামা টেনে আমার দিকে ইশারা করে বিচার দেওয়ার চেষ্টা করলো।

 

মানুষই যেখানে বিচার পায় না, সেখানে বানর কি বিচার পাবে। বিচার করার বদলে মহিলা বিচারপতি চিৎকার করে হুলুস্থুল!

 

মিঠু ভাইর সাথে সেদিন ম্যাকরিচি গিয়ে যথারীতি দুষ্টু বানরদের সাথে দেখা। হালকা কাঠের ফ্রেমের মতো কয়েকটা শেপ জঙ্গলের পাশে রাখা। শেষ বিকেলের আলোয় অলস চোখে আমাদের দিকে একবার তাকিয়ে অন্যদিকে চোখ সরিয়ে নিল। দু'একটা ছবি নিলাম, বাঁধা দিল না।

 

হাঁটতে হাঁটতে আমাদের জোশ চলে এসেছে। গহীন থেকে গহীন জঙ্গলে প্রবেশ করছি। হঠাৎ হঠাৎই নাকে বুনো ফুলের গন্ধ এসে লাগছে।

 

এদিকে অন্ধকার হয়ে আসছে। মিঠু ভাইকে বললাম, চলেন, বের হবার রাস্তা বের করি। মিঠু ভাই সায় দিলেন। কিন্তু সমস্যা হলো, বের হবার রাস্তা এই প্রায় অন্ধকারে বের করতে কিছুটা ভ্রান্তির মধ্যে পড়ছিলাম।

 

আধোঁ আঁধারে হাঁটতে হাঁটতে দিন শেষের নিস্তব্ধতায় শুধু পাতার খস খস আওয়াজ আসছে পায়ে লেগে। কিছুটা ভীতিকর অবস্থা।

 

মিঠু ভাইকে ক্ষীণ গলায় বললাম, এতো ঘন জঙ্গলে সাপ টাপ নেই তো?

 

মিঠু ভাই জোর গলায় বললেন, কিসের সাপ? এটা সিঙ্গাপুর না? থাকলে আশে পাশে ওয়ার্নিং নোটিশ দেখতে পেতেন।

 

মিঠু ভাইর জোর গলায়, খুব বেশী ভরসা করতে পারলাম না। মানুষ সাধারণত ভয় তাড়াতে এমন সাহসী টোন ইউজ করে।

 

আমার শংকাই সত্য হলো। সামনেই একটা গাছে বড় করে লেখা, beware of snakes! সাথে জনৈক স্বর্পের ছবি।

 

আবছা আলোতেও সেই সতর্কবাণী পড়তে অসুবিধা হলো না।

 

আমাদের দু'জনেরই গলা শুকিয়ে এলো।

 

মোবাইলের টর্চ জ্বালিয়ে সাবধানে পা ফেলে ফেলে একটা পাকা রাস্তার কাছাকাছি চলে এলাম।

 

মাঝখানে সরু একটা খাদ লম্বালম্বিভাবে চলে গেছে। সেই খাদ কোথায় শেষ হয়েছে কে জানে!

 

জঙ্গলের এপার থেকে ওপারে রাস্তার যাবার জন্য খাদ ডিঙ্গিয়ে যে ঝাঁপ দিলাম আমরা, তাতে, অলিম্পিক না জিতলেও স্কুল-কলেজের হাই জাম্প প্রতিযোগিতায় একটা ব্রোঞ্জ মেডেল পেতাম এটা নিশ্চিত!

 

সাপজনিত ভীতির কারণে, কিংবা একদিনে পনেরো কিলোমিটারের মতো হাঁটাহাঁটির কারণে মিঠু ভাই এরপর আর আমার সাথে হাঁটার নাম করেন না।