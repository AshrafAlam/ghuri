---
title: ক্ষিপ্রতার মহাযুদ্ধ!
date: '2018-06-30'
tags: ['Singapore', 'Travel']
---
 
কয়েকদিন আগে অফিস থেকে ফিরতি পথে এক মার্কেটের সামনে দেখলাম ছবি তোলার ব্যাপক হিড়িক লেগে গেছে মানুষ-জনের মধ্যে। আসন্ন ফর্মুলা ওয়ান কার রেসিং উপলক্ষে বিভিন্ন মডেলের কয়েকটি গাড়ি সাজিয়ে রাখা ছিল সেখানে, এই ছিল সবার ছবি তোলার উৎসাহের মূল কারণ।

 

গত... কয়েক বছর ধরে সিঙ্গাপুরে নিয়মিত অনুষ্ঠিত হচ্ছে ফর্মুলা ওয়ান কার রেসিং। এশিয়ার অত্যন্ত জাঁক-জমকপূর্ণ এই প্রতিযোগিতাটি অনুষ্ঠিত হবার কয়েক সপ্তাহ আগে থেকেই টিকিট, স্যুভেনির বিক্রি, ভেন্যু সাজানো সহ শুরু হতে থাকে মূল আয়োজনের বিশাল প্রস্তুতি। টিভিতে সরাসরি দেখার সুযোগ থাকলেও সামনা সামনি এটি দেখার জন্যে টিকেট কেনার জন্যে লেগে থাকে দীর্ঘ সারি। বিভিন্ন দেশ থেকে ধীরে ধীরে আসতে শুরু করে আগ্রহী পর্যটক আর সাংবাদিকরা।

 

ফর্মুলা ওয়ান হচ্ছে পৃথিবীর যাবতীয় কার রেসিং প্রতিযোগিতার মধ্যে সবচাইতে নামী আয়োজন। এক আসন বিশিষ্ট বিশেষ ধরণের গাড়ির এই প্রতিযোগিতায় অংশগ্রহনের জন্যে অনেক নিয়ম-কানুন মেনে চলতে হয় এর প্রতিযোগিদের। সব কিছু ঠিকঠাক থাকলে ঘন্টায় সর্বোচ্চ ৩৫০ কিলোমিটার গতি তুলতে পারে অংশগ্রহনকারী গাড়িগুলো। প্রতিবছর পৃথিবীর বিভিন্ন দেশে রেসিং এর আয়োজন করে ওয়ার্ল্ড ফাইনালের প্রতিযোগিদের বাছাই করে থাকে আয়োজক প্রতিষ্ঠানটি। সিঙ্গাপুরে ফর্মুলা ওয়ান কার রেসিং সর্বপ্রথম অনুষ্ঠিত হয় ১৯৬১ সালে। বেশ কয়েক বছর এখানে প্রতিযোগিতাটি চলার পর এর কারণে সৃষ্ট যানজট ও পর পর দু’বছর ভয়াবহ দুর্ঘটনার কারণে দীর্ঘদিন এখানে বন্ধ ছিল এই আয়োজনটি। ২০০৭ থেকে পুণরায় সিঙ্গাপুরে প্রতিযোগিতাটি শুরু হওয়ার পর সফল আয়োজন ও ব্যাপক জনপ্রিয়তার কারণে প্রতিবছর নিয়মিতভাবে এখানে অনুষ্ঠিত হচ্ছে এটি।

 

যে বিশেষ ট্র্যাকে ফর্মুলা ওয়ান রেসিং হয়, তাকে বলে সার্কিট, যেটি বেশ কয়েকবার ঘুরতে হয় প্রতিযোগিদের। প্রায় পাঁচ কিলোমিটার দৈর্ঘ্যের মেরিনা বে সার্কিট নামের বিশেষ ভাবে সাজানো একটি ট্র্যাকে চলে সিঙ্গাপুরের ফর্মুলা ওয়ান কার রেসিং।

 

এ বছরের সেপ্টেম্বরের ২০ থেকে ২২ তারিখ পর্যন্ত অনুষ্ঠিত হয়েছে এটি। প্রতিযোগিতার দিন বিকেল থেকেই শত শত ফর্মুলা ওয়ান কারের গর্জনে ব্যস্ত সিঙ্গাপুরের রাস্তা-ঘাট কেঁপে উঠেছিল। প্রচন্ড শব্দে কানে তালা লেগে যাবার উপক্রম হয়েছে মূল ভেন্যুর দর্শকসহ প্রতিযোগিতার আশপাশের এলাকার সবার। তবে প্রতিযোগিতার উত্তেজনা আর আয়োজনের ব্যপকতায় পুরো বিষয়টা উপভোগ্য হয়ে উঠেছে প্রত্যক্ষ-পরোক্ষ দর্শনার্থী সবার কাছে।  এর আগে এরকম কার রেসিং-এর সাথে পরিচয় ছিলনা বলে এটি আমার জন্যে ছিল একেবারেই নতুন অভিজ্ঞতা।
