---
title: তানজুং বীচ
date: '2018-06-30'
tags: ['Singapore', 'Travel']
---


সেন্তোসায় আলাদা একটা বীচ আছে, তাঞ্জুং নামে।

খানিকটা গোছানো, সাদা বালির ছোট মাঠ পেরিয়ে বসার জায়গা আছে। অদ্ভুত সুন্দর সূর্যাস্ত দেখা যায় সেখান থেকে।

এক নতুন বিবাহিত ইউরোপিয়ান দম্পতি ছোট দুটো বসার পিড়ি নিয়ে আয়েশ করে বসেছে।

আরেকপাশে আরেক দম্পতি, সম্ভবত ভারতীয়। এসে প্রথমেই অনেক ছবিটবি তুলল আহ্লাদ করে। পরে দু'জনেই মুখ ভার করে মোবাইল টিপতে থাকলো, একবারও মাথা না তুলে।

তাদের খুব কাছেই সূর্যাস্তের এতো বিস্ময়কর দৃশ্য একটু পরেই হারিয়ে যাবে সেদিকে ভ্রূক্ষেপ নেই।

কিছুক্ষণ ধরেই আকাশে প্লেনের মহড়া চলছিল। সামনে সিঙ্গাপুরের স্বাধীনিতা দিবস, এই উপলক্ষে।

সন্ধ্যা ঘনিয়ে আসতে নীরবতা নেমে আসছে ধীরে ধীরে।

কাছেই একটা রেস্টুরেন্ট আছে। কফি খাওয়ার ইচ্ছা ছিল, সে উপায় নেই। পুরো রেস্টুরেন্ট কারা যেন বুক করে রেখেছে। সাগর পারে অনেকটা খোলা জায়গাসহ রেস্টুরেন্টটায় নানা রঙের আলো জ্বলে উঠেছে। অতিথিরা আয়েশ করে এদিক সেদিক ঘুরছে। দেখে মনে হচ্ছে বিয়ের আয়োজন।

রেষ্টুরেন্ট পেরিয়ে আরেকটু আগাতেই দেখলাম একটা প্ল্যাকার্ডে বর কনের নাম লেখা বিয়ের আয়োজনের কথা। একটা গাড়ি সাজানো, অল্প ফুল দিয়েই সাজানো, কিন্তু দেখতে ভালো লাগছে।

আমাদের দেশের বিয়ের মতো হাজার খানেক অতিথির মহাজজ্ঞের বিয়ে না। কাছের মানুষদের নিয়েই সল্প পরিসরেই করা। কিন্তু মিষ্টি স্মৃতি হিসেবে থাকার জন্য এই আয়োজন যথেষ্ট।
