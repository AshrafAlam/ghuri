---
title: সিঙ্গাপুরের রিকশা!
date: '2018-06-30'
tags: ['Singapore', 'Travel']
---
 
ছিমছাম শহর সিঙ্গাপুরের রাস্তায় মাঝেমধ্যেই চোখে পড়ে রিকশা। তবে সংখ্যায় খুবই কম। সাধারণ যাতায়াতের জন্য নয়, মূলত শৌখিন যান হিসেবে এটা প্রচলিত এখানে। বেশির ভাগ ক্ষেত্রেই এর আরোহী হলো বাইরের দেশ থেকে আগত পর্যটকেরা।

 

সিঙ্গাপুরের মতো আধুনিক শহরে কখনো মানবচালিত এই বাহনটি দেখতে পাব, এমন ধারণা ছিল না। আগে কখনো কোথাও শুনিনি বা পড়িনি বলে প্রথমবার দেখে বেশ আবাক হয়েছিলাম। আবার খানিকটা স্মৃতিকাতরও হয়ে গিয়েছি। নিজ শহর ঢাকায় এই রিকশা নিয়ে কতশত অম্লমধুর স্মৃতি আছে। ঘণ্টা চুক্তি করে বেরিয়ে পড়তাম একা একা। হুড ফেলে খোলা বাতাসে চারদিক দেখতে দেখতে রিকশা ভ্রমণের যে দারুণ অভিজ্ঞতা, তা কোনো যন্ত্রচালিত বাহনে পাওয়া যায় না। যানজটের যন্ত্রণা না থাকলে এটি কেবল মধুর স্মৃতি হয়েই থাকত।

 

প্রথম দিন ইচ্ছা থাকলেও সিঙ্গাপুরের রিকশায় ওঠা হলো না আরোহী থাকায়। তবে বেশি দিন অপেক্ষা করতে হয়নি। একদিন অফিস থেকে বাড়ি ফিরতি পথে একটা মার্কেটের সামনে পাওয়া গেল একটা খালি রিকশা। যা ভেবেছিলাম রিকশা ভাড়া তার চেয়েও কম। আধা ঘণ্টার চুক্তি করে বেরিয়ে পড়লাম।এখানকার রিকশার ডিজাইন বাংলাদেশের রিকশাগুলো থেকে খানিকটা আলাদা। বসার জায়গাটা আরামদায়ক। প্যাডেলে চালানো যায়। আবার ব্যাটারিতেও চলে।  রাস্তার বড়-মাঝারি যন্ত্রচালিত যানবাহনের ভিড়ে আকারে আর গতিতে অনেক ছোট হওয়ার কারণে এখানে রিকশায় চড়তে খানিকটা বিচিত্র লাগলেও মোটের ওপর ভালোই লাগছিল। রিকশাচালক সুন্দর ইংরেজি বলেন। কথা বলে জানা গেল, রিকশা চালানোটা তাঁর পার্টটাইম কাজ। ফুলটাইম কাজ তাঁর ভালো লাগে না। রিকশা চালানো ছাড়া অন্যান্য কাজও করেন, যখন যেটা ভালো লাগে। সব মিলিয়ে যা আয় হয়, তাতে বেশ ভালোভাবেই সংসার চলে যায় তাঁর। তা ছাড়া সরকার থেকে একটা অ্যাপার্টমেন্ট পেয়েছেন বলে থাকার জায়গা নিয়ে চিন্তা নেই। ৩০-৩৫ বছর আগে চীন দেশ থেকে এখানে এসেছে তাঁর পূর্বপুরুষ। এখন এটাই তাঁর দেশ। দেশ ও জাতি নিয়ে তিনি বেশ গভীর চিন্তাভাবনা করেন, তা তাঁর কথায় বোঝা গেল।

 

সত্যি বলতে কী, সিঙ্গাপুরে রিকশাভ্রমণের সঙ্গে সঙ্গে এখানকার রিকশাচালকদের সম্পর্কে জানাটাও কম বিচিত্র অভিজ্ঞতা নয়।
