---
title: জীবনকাল
date: '2018-06-30'
tags: ['Singapore']
---

আমার বাবা প্রথমবার সিঙ্গাপুর এসে খুবই উচ্ছ্বসিত। নতুন দেশ, যা দেখেন তাতেই কৌতুহলী হন।

একবার রাস্তায় দেখলেন, একবুড়ো আরেক বুড়োকে হাত ধরে রাস্তা পার করে দিচ্ছে।

বাবা আগ্রহ নিয়ে একজনকে জিজ্ঞেস করলেন, তোমরা একে অপরের কি হও?

অপেক্ষাকৃত কম বুড়ো হেসে বললেন, উনি আমার বাবা।

আমার বাবা শতায়ু অতিক্রম করা বৃদ্ধ বাবার দিকে বিস্ময় নিয়ে তাকিয়ে থাকলেন।

সিঙ্গাপুরিয়ানরা দীর্ঘায়ু হয়।

এর একটা বড় কারণ, বয়েস যতোই হোক, তারা সচল থাকে। জীবিকার প্রয়োজনে হোক, বা না হোক, সবসময় কিছু না কিছু করছে।

কেউ কেউ খুব ভোরে সবাই মিলে শরীর চর্চা করে। আবার কেউ সাইকেল নিয়ে এদিক সেদিক ঘুরে বেড়ায়।

আমাদের এক প্রতিবেশী তার মায়ের সুস্বাস্থ্যের কারণ হিসেবে বলেছিলেন তার বাসা। প্রতিদিন তার মা লিফট থাকা সত্ত্বেও পুত্রের পাঁচতলা বাসা সিঁড়ি বেয়ে ওঠানামা করেন।

আবার ওরা দিন শেষে আয়েশ করে আড্ডা দিতেও ভোলেনা। বিশেষ করে উইকেন্ডে দল বেঁধে এই বয়েসেও বিয়ায় নিয়ে আড্ডা মিস করেনা তারা।

আর তাদের খাবারের অভ্যাসটাও চমৎকার।

দীর্ঘায়ু একজনকে তার খাবারের কথা জিজ্ঞেস করেছিলাম। জবাবে বলেছিলেন, মাংস তেমন খাই না। আমার মাছ ভালো লাগে।

এ ছাড়া তাদের খাদ্যাবাসে তাজা লাল মরিচ একটা ভূমিকা রাখে, ওদের ভাষায় এই চিলি পাডি নানা অসুখের প্রতিরোধক হিসেবে কাজ করে বলে অনেকের ধারণা।

তবে একবার ৮৩ বছরের এক চাচা মিয়ার কাছ থেকে অদ্ভুত একটা থিওরি শুনেছি। এক সময়ে চাকুরী করেছেন, তার পাঁচ সন্তানের সবাই প্রতিষ্ঠিত। এই বয়েসেও সরকারী একটা ওয়ার্কশপে বক্তৃতা দিয়ে হাত খরচ চালিয়ে নেন।

আমাকে বললো, আমি সেই অর্থে খুব স্বাস্থ্য সচেতন, তা না। যা ইচ্ছা তাই করি। তবে আমার নিজের একটা রুল আছে। এটা আমার দীর্ঘ জীবনের সিক্রেট বলতে পারো।

আমি হেসে জিজ্ঞেস করলাম, কোন সমস্যা না থাকলে আমাকে বলতে পারো।

চাচা আমার কানের কাছে এসে ফিসফিসিয়ে বললেন, শুনো, আমি জীবনে কখনো কোন টেনশন করি না। কোন ঝামেলার পর কেউ যদি বলে, কাল কি হয়েছিল? আমি শুকনো মুখে বলি, আমার মনে নেই। আসলে কিন্তু সবই মনে আছে। কিন্তু এই প্রসঙ্গ তুলে আনা মানে ফালতু বিষয়ে টেনশন করা। ছোট একটা জীবন, কী লাভ এতো টেনশন করে?