---
title: তৃতীয় বিশ্ব থেকে প্রথম বিশ্ব
date: '2018-06-30'
tags: ['Singapore']
---

দেশের মানুষকে বিপদের মধ্যে রেখে, সমস্যার মধ্যে ডুবিয়ে, হানাহানি করিয়ে নিজেদের তৈরি সম্পদের পাহাড় নিয়ে নিশ্চিন্তে, আরামে জীবন পার করে দেবেন, রাজনীতিবিদরা যদি এমন কিছু ভেবে থাকেন, তাহলে বোকার স্বর্গে বাস করছেন। কিন্তু দেশের মানুষকে সুখে-শান্তিতে রাখতে পারলে বৈধভাবে কোটি টাকার বেতন নিয়ে থাকলেও সাধারণ মানুষের আপত্তি থাকবেনা, তার সুন্দর উদাহরণ তাঁরা পেতে পারেন দক্ষিণ এশিয়ার আরেকটি দেশ সিঙ্গাপুরে। ১৯৬৫ সালে স্বাধীন হওয়া সিঙ্গাপুরের তখনকার অর্থনৈতিক অবস্থা বাংলাদেশের চাইতেও পিছিয়ে ছিল। সাম্প্রদায়িক দাঙ্গা, অশিক্ষাসহ হাজারো সমস্যায় জর্জরিত সিঙ্গাপুরের ভবিষ্যৎ খুব একটা ভালো হবে এমনটা ভাবেনি কেউ।

সৎ রাজনীতিবিদরা একটা দেশকে কোথায় নিয়ে যেতে পারেন, তার অসাধারণ উদাহরণ সিঙ্গাপুরের প্রথম প্রেসিডেন্ট লী কুয়ান ইয়েউ। এক প্রজন্মের মধ্যেই তিনি দেখিয়ে দিয়েছেন, তৃতীয় বিশ্বের একটি সাধারণ দেশ থেকে কীভাবে প্রথম বিশ্বের একটি দেশে রূপান্তর করা সম্ভব। বলা বাহুল্য এই প্রক্রিয়াটি সহজ ছিলনা। প্রেসিডেন্ট লী কুয়ান ইয়েউর সামনে ভাল কোন উদাহরণও ছিল না, যাদের দেখে দেখে তিনি দেশটি এগিয়ে যেতে পারে। নানা-রকম পরীক্ষা-নিরীক্ষার মাধ্যমে শিখেছেন, সেই শেখা কাজে লাগিয়েছেন। যখনই বুঝেছেন আগের পরিকল্পনায় কোনো ভুল ছিল, শুধরে নিয়েছেন অবিশ্বাস্য দ্রুত গতিতে। একটু একটু করে গত কয়েক দশকে নিজের দেশটিকে তিনি নিয়ে গিয়েছেন পৃথিবীর সেরা সম্পদ ও শক্তিশালী দেশগুলোর কাতারে।

প্রেসিডেন্ট লী কুয়ান ইয়েউ তৃতীয় বিশ্বের একটি দেশকে প্রথম বিশ্বের একটি দেশে পরিণত করার এই অবিশ্বাস্য ও অসাধারণ গল্প নিয়ে লিখেছেন তাঁর "From Third World to First : The Singapore Story: 1965-2000" বইটি। আমাদের দেশের প্রেক্ষাপটে বইটি খুবই গুরুত্বপূর্ণ। কারণ জলবায়ু, সংস্কৃতি এবং আকৃতির দিক থেকে সিঙ্গাপুরের সাথে আমাদের অনেক মিল আছে। পৃথিবীর যে অল্প কয়েকটি দেশ সিঙ্গাপুরের এই অভিজ্ঞতা থেকে উপকৃত হতে পারে, বাংলাদেশ তার অন্যতম।

দুর্নীতির একটা বড় সমস্যা হলো, এটা খুব সামান্য কয়েকজনের পকেট ভারি করলেও ক্ষতি করে অনেক ব্যপকমাত্রায়। তার চেয়েও বড় কথা দুর্নীতি থেকে অর্জিত সম্পদ নিয়ে কেউ শান্তিতে থেকেছে এমন নজির নেই। তবে রাজনীতিকে বৈধভাবে "হাই-প্রোফাইল প্রোফেশনাল ক্যারিয়ার" হিসেবে দেখলেও কারও আপত্তি থাকার কথা নয়, যদি তারা দেশের মানুষদের জীবন-যাপনের মাত্রা উন্নত করে দিতে পারেন।

আটশ' পৃষ্ঠারও বেশি বড় বইটি খুব সহজ-সরল ভাষায় লেখা, প্রতিটা পৃষ্ঠায় রয়েছে নানান দর্শন, অভিজ্ঞতা আর বিচিত্র সব গল্প। বইটা পড়ার সুযোগ হলে আমার দৃঢ় বিশ্বাস আমাদের দেশের যেকোন রাজনীতিবিদ নিজের ভেতর একধরণের পরিবর্তন অনুভব করবেন। এ পরিবর্তন শুধু তাঁদেরই নয়, দেশের জন্যেই অনেক জরুরী। কারণ দেশের উন্নতির জন্যে শেষ পর্যন্ত আমাদের তাঁদের দিকেই তাকিয়ে থাকতে হয়।