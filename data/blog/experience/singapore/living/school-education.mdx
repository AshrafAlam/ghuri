---
title: নৈতিক শিক্ষার সহজ পাঠ
date: '2018-06-30'
tags: ['Singapore']
---
 

সিঙ্গাপুরে শিশুশিক্ষার বিষয়টি খুব গুরুত্বের সাথে দেখা হয়। গাদা গাদা বই পত্র নয়, এখানে শিশুদের শিক্ষাজীবন শুরু হয় মজার মজার খেলা আর আর নানা রকম বৈচিত্র্যময় কর্মকান্ডের মধ্য দিয়ে। যেহেতু এই সময়ে শিশুরা যা শিখবে, সারা জীবন তার স্থায়ীভাবে ছাপ থেকে যাবে, একারণে বর্ণপরিচয়ের চাইতে নৈতিকতা আর সৃষ্টিশীলতা অনেক যত্নের সাথে তৈরি করে দেয়ার একটা চেষ্টা থাকে শিক্ষকদের।

 

প্রায়শঃই আমাকে আমার পাঁচ বছরের পুত্রের সাথে হোমওয়ার্ক করতে হয়, যার বিষয়বস্তুগুলো বেশ মজার কিন্তু শিক্ষনীয়। ক’দিন আগে সে একটা হোমওয়ার্ক নিয়ে এসেছে যেখানে কমপক্ষে তিনটি ভালো কাজ এঁকে দেখাতে হবে। আমার ছেলের বয়সের তুলনায় কাজটা প্রথমে বেশ কঠিন মনে হলেও ভালো করে দেখলাম এসাইনমেণ্টের কাগজটিতে বলা হয়েছে, কাজটা করতে হবে অভিভাবকের সাহায্য নিয়ে এবং অভিভাবক যেন তার সন্তানটিকে বুঝিয়ে দেন, কাজগুলো কেন ভালো। শিক্ষার্থী যেন নৈতিক শিক্ষার প্রথম পাঠটা বাবা-মায়ের কাছ থেকেই পায়, এটাই হোমওয়ার্কটির উদ্দেশ্য।

 

ক’দিন পরপরই দেখা যায় বাচ্চাদের স্কুলে নানারকম পার্টি দেয়া হয়। একেকদিন পার্টির থিম থাকে একেক রকম। ক’দিন আগে আমার ছেলের স্কুলে একটা পার্টি হলো, যেখানে বলা হলো তাদের পছন্দের সুপারহিরোর পোষাক পরে আসতে। বাচ্চাদের পাশাপাশি অভিভাবকরাও সেদিন খুব মজা পেয়েছিলেন ক্লাশজুড়ে সুপারম্যান, স্পাইডারম্যানদের হৈ হল্লা দেখে! এ ধরণের মজার মজার অনুষ্ঠান ছাড়াও প্রত্যেক শিশুর জন্মদিন বেশ হৈ চৈ করে পালন করে তার স্কুলের বন্ধুরা।

 

নিজস্ব সংস্কৃতির পাশাপাশি অন্য ধর্ম ও মতের প্রতি সহনশীলতা ও শ্রদ্ধা নয়ে যেন শিশুরা বড় হয়, সে ব্যাপারটির দিকে লক্ষ্য রাখা হয়।

 

গত ঈদের পর পর আমার ছেলের স্কুলের সব মুসলমান ছাত্র-ছাত্রীদের বলা হলো, সবাই যেন তাদের ঈদের পোশাক পড়ে আসে। অন্য ধর্মের বন্ধুদের কাছে তারা ছিলো সেই দিনের হিরো। সব ধর্মীয় উৎসবের পর পরই এমনটা করা হয়। এছাড়াও মাঝে মাঝেই স্কুলগুলোতে পালন করা হয় “রেসিয়াল হারমনি ডে”, যেদিন প্রত্যেকে বাসা থেকে বন্ধুদের জন্যে নিয়ে তাদের সংস্কৃতির প্রধান প্রধান খাবার।

 

একটা গবেষণায় দেখা গেছে, শিশুর বেড়ে ওঠার সময়ে তার নিজের ভাষা খুবই গুরুত্বপূর্ণ একটা ভূমিকা পালন করে, কারণ তাদের বাবা-মা নিজেদের ভাষায় সবচাইতে আন্তরিকভাবে তাদের সন্তানদের সাথে যোগাযোগ করতে পারে। এ বিষয়টির প্রতিফলন দেখলাম তাদের পাঠ্যসূচিতেও। মূল শিক্ষা মাধ্যম এখানে ইংরেজি হলেও প্রত্যেককে তার নিজের ভাষায় আলাদা পাঠ বাধ্যতামূলকভাবে নিতে হয়, যাতে শিক্ষার্থীরা নিজ ভাষা-সংস্কৃতি থেকে দূরে সরে না যায়।

 

বিভিন্ন সময় শিশুদের নানা শিক্ষানীয় স্থানে নিয়ে যাওয়া এখানে শিক্ষার একটা গুরুত্বপূর্ণ অংশ। সেখানে খেলাধুলার পাশাপাশি শিক্ষকরা তাদেরকে জায়গাটির বৈশিষ্ট্য তুলে ধরে তাদের জানার পরিধি বাড়িয়ে তোলেন।

 

সাম্প্রতিক সময়ে আমাদের দেশে কিছু টিনএজারদের মধ্যে ভয়াবহ অপরাধ প্রবনতা লক্ষ্য করা গিয়েছে। সঠিকভাবে শিশুদের মানসিক ও নৈতিক বিকেশের বিষয়গুলো অত্যন্ত গুরুত্বের সাথে চিন্তাভাবনা ও কাজ করার সময় এখনই। উন্নত বিশ্বের ভালো উদাহরণগুলো থেকে শিখে তা প্রয়োগ করতে পারলে ভবিষ্যত বাংলাদেশের একটা সুন্দর ছবি আঁকতে পারি আমরা।