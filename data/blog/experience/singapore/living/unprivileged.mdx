---
title: উন্নত দেশগুলোতে নাগরিক
date: '2018-06-30'
tags: ['Singapore']
---

প্রথমবার আমেরিকা গিয়ে মুগ্ধতা নিয়ে শিকাগোর রাস্তা দিয়ে আকাশ্চুম্বী দালান দেখতে দেখতে হাঁটছি।

 

হঠাৎ একটা দৃশ্য দেখে থমকে গেলাম। সন্তানসম্ভবা এক শেতাঙ্গ নারী প্রচন্ড রোদে পথের ধারে সাহায্যের আশায় একটা থালা নিয়ে বসে আছেন। খানিকটা এগোতেই ফুটফুটে একজন কিশোরী হাতে লেখা 'হোমলেস' সাইন নিয়ে বসেছে। তার মুখে প্রচন্ড অভিমান, বিষাদ আর হতাশার ছাপ।

 

ধনীদেশ আমেরিকায় সবাই ধনী হবে এমন আশা করিনি, কিন্তু সন্তানসম্ভবা নারী বা কিশোরী মানুষের করুণার পাত্র হতে বাধ্য হবে, এটা দেখে ছোট খাট একটা ধাক্কা খেলাম।

 

অনেকেরই ধারণা, বিদেশ মানেই স্বর্গের ফুলঝুরি পড়ছে, সবাই সুখে শান্তিতে গল্পের মতো বসবাস করছে।

 

কিন্তু আসল কথা হলো, সবাইকেই এখানে পরিশ্রম করে টিকে থাকতে হয়। উন্নত দেশ বলে এখানকার জীবনযাত্রার মান ভালো, তাই ব্যয়ও বেশী। কিন্তু সে অনুপাতে উপার্জন না করতে পারলে ভয়াবহ সীমাবদ্ধতার ভেতর দিয়ে যেতে হয়।

 

সিঙ্গাপুরের ফুডকোর্টগুলোতে গেলে দেখা যায় থালা বাসন বা টেবিল পরিষ্কারের জন্যে আশি নব্বই বছরের বৃদ্ধ-বৃদ্ধারাও কাজ করছেন। বয়সকালে ভালো উপার্জন করলেও শেষ বয়েসে এই দামী শহরে বেকার বসে থাকার উপায় নেই।

 

কয়েকদিন আগে বাংলাদেশী কয়েকটি পরিবার মিলে আমরা সিঙ্গাপুরের একটা পার্কে পিকনিক করতে গিয়েছিলাম। এর মধ্যে এক ভাই তার বয়স্কা মাকে নিয়ে এসেছেন। কাছেই একটা বেঞ্চিতে আন্টিকে বসালাম। খেয়াল করিনি বেঞ্চিটা আসলে একজন হোমলেস মানুষের সংসার। আন্টি বসতেই চেঁচামেচি করতে থাকল সে। আমরা বিদেশীরা উড়ে এসে জুড়ে বসেছি বলে গালমন্দ করল।

 

আন্টিকে অন্যত্র সরিয়ে নিতে নিতে লোকটার উপর খুব রাগ হলেও পরে কিছুটা খারাপও লাগছিল। নিজের থাকার একটা ছাদ না থাকলে পৃথিবীর সবচেয়ে দামী পাসপোর্টের মালিক হতে পারাটা যেন নিদারুণ এক পরিহাস।

 

উন্নত দেশগুলোতে নাগরিকদের নানা সুযোগ সুবিধা থাকলেও তার বিভিন্ন সীমাবদ্ধতা আছে।

 

ইউরোপ বা অস্ট্রেলিয়ার মতো দেশগুলোতে বেকার ভাতার ব্যবস্থা আছে, তবে সেটা শর্তসাপেক্ষ।

 

সম্প্রতি আমাদের দেশ থেকে এরকম একটা দেশে পার্মানেন্ট রেসিডেন্সি নিয়ে গিয়েছেন একজন যার ধারণা ছিল কোন কাজ কর্ম না করে বাকী জীবন আরামে সরকারি ভাতায় কাটিয়ে দেবেন।

 

কিন্তু বিধিবাম! বেকারভাতার আবেদন করতেই জিজ্ঞেস করা হলো সে বেকার কেন? চাকুরী পাচ্ছি না এই ধুয়ো তুলে তেমন সুবিধে হয়নি। আর কোন দক্ষতা না থাকায় শেষ পর্যন্ত ট্রেনিং করিয়ে কম বেতনের পরিশ্রমের কাজে ঢুকতে বাধ্য হয়েছেন তিনি।

 

সুইডেন এদিক থেকে সম্ভবত খুব উদার। দুই বছর পর্যন্ত নিজের মতো কিছু করতে পারবে এর নাগরিকেরা, সেক্ষেত্রে বিগত আয়ের একটা অংশ সে পাবে।

 

আমার এক সুইডিশ সহকর্মী বলল, এরকম সুবিধা থাকলেও সে কখনো আগ্রহী হয়নি, কারণ ব্যাপারটা খুব বেশী সম্মানজনক মনে হয়নি।

 

যারা উপার্জন করেন, তাদের আয়ের একটা বড় অংশ চলে যায় ট্যাক্সে আর আরেকটা অংশ পেনশন ফান্ড হিসেবে কেটে রাখা হয়। কিন্তু পেনশন ফান্ড যে শতাংশ ইন্টারেস্টে জমা হয়, তার তুলনায় আমাদের দেশে পেনশন সঞ্চয়পত্র অনেক বেশী রিটার্ন দেয়।

 

শিক্ষা প্রায় সব দেশেই বিনামূল্যে হলেও সেটা কলেজ বা ডিপ্লোমা পর্যন্তই।

 

ইউরোপ বা অস্ট্রেলিয়ার মতো ওয়েলফেয়ার কান্ট্রিগুলোতে ফ্রি চিকিৎসা থাকলেও সে ক্ষেত্রে থাকতে হয় লম্বা কিউতে। আমেরিকা বা সিঙ্গাপুরের মতো দেশগুলোতে সে সুবিধা আরো সীমিত।

 

সোজা কথা একেবারে মৌলিক চাহিদার ব্যাপারে উন্নত দেশগুলোর কিছু কিছু দেশে সুবিধা থাকলেও অলস বা অকর্মন্যদের জায়গা খুব বেশী নেই। আর বার্ধক্যের কারণে উপার্জন না করতে পারলে টিকে থাকাই কষ্টকর হয়ে যায়।

 

উন্নত বিশ্বে মেধার ভালো মূল্যায়ন হওয়ার সম্ভাবনা থাকে, কিন্তু বুঝে না বুঝে অন্ধের মতো আরাম আয়েশে জীবন যাপন করার আশায় যারা জীবনের সব সম্পদ ব্যয় করে উড়াল দিতে চান, তাদের হতাশ হতে খুব বেশী অপেক্ষা করা লাগবে না।