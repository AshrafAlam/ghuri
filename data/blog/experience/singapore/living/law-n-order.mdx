---
title: আইন প্রয়োগের রোল মডেল
date: '2018-06-30'
tags: ['Singapore']
---

সিঙ্গাপুরের আইন শৃঙ্খলা পরিস্থিতি প্রায় প্রবাদের পর্যায়ে পৌঁছে গেছে। বিশ্বের যে কোনো উন্নত দেশের চাইতেও অনেক বেশি কঠোরভাবে পালন করা হয় এখানকার আইন।

 

পথে-ঘাটে মাঝে মাঝেই চোখে পড়ে জনা চারেক পুলিশের উদাস নয়নে টহল। এছাড়া পাব্লিক ট্রান্সপোর্ট ষ্টেশন, শপিং মল, হাসপাতাল, স্কুল-কলেজ সর্বত্রই সেঁটে রাখা হয় পুলিশের ইমার্জেন্সি নাম্বার। ফোনে ৯৯৯ চাপলেই ২-৪ মিনিটের মধ্যে ভোজবাজির মতো হাজির হয় পুলিশ! কল করে সাহায্য না চাইলেও চলে! স্যাটেলাইটের মাধ্যমে পুলিশ বের করে ফেলবে কলের উৎস।

 

নাম্বার চাপলেই মুহুর্তে পুলিশের হাজির হওয়া নিয়ে সিঙ্গাপুরে প্রচলিত রয়েছে অনেক রকম গল্প-গাঁথা। তবে এখানকার এক বন্ধুর কাছে শুনলাম মজার এক সত্যি ঘটনা। একদিন রাতের বেলা, হঠাৎ করে তার বাসায় পুলিশ হাজির। সে কিছুটা হতচকিত হয়ে জিজ্ঞেস করল তাদের আগমনের হেতু। পুলিশ বলল, এই বাসা থেকে একটা কল গেছে পুলিশের ইমার্জেন্সি নাম্বারে। একটু খুঁজতেই জানা গেল আসল রহস্য! বন্ধুটির ৩-৪ বছরের শিশুটি খেলছিল বাবার মোবাইল ফোন নিয়ে। খেলতে খেলতেই সে যে নাম্বারগুলি চাপছিল তার মধ্যে ছিল পুলিশের ইমার্জেন্সি নাম্বারটিও!

 

এবার আমার নিজের একটা ঘটনা বলি। সিঙ্গাপুরে বেশিরভাগ রেসিডেন্সিয়াল বিল্ডিং গুলোর বারান্দা কমন থাকে। একদিন রাতে খাওয়া-দাওয়া করে বারান্দায় দাঁড়িয়ে আছি। হঠাৎ তিন-চারজন পুলিশ আমার সামনে এসে হাজির। জিজ্ঞাসু দৃষ্টিতে তাকাতে তারা পালটা জিজ্ঞেস করল, কিছুক্ষণ আগে আমি কোনো শিশুর কান্না শুনেছি কিনা। আমি বললাম, হ্যাঁ, আমার ছোট ছেলে কাঁদছিল। শুনে তারা মনে হলো হাঁপ ছেড়ে বাঁচল। পুলিশ বললো, কিছুক্ষণ আগে কেউ একজন ফোন করে বলছিল, তারা আশেপাশের কোনও বাসা থেকে শিশুর কান্না শুনছে, সেটা তাদের কাছে স্বাভাবিক সময়ের চাইতে কিছুটা দীর্ঘ মানে হয়েছে! সে জন্যেই পুলিশে কল করা তাদের দায়িত্ব মনে করেছে!

 

যে কোনো সাধারণ আইন-কানুন ভংগের জন্য এখানে সাধারণত জেল হয় না, তবে গুনতে হয় উচ্চমাপের জরিমানা! সরকারের বক্তব্য হল, শাস্তি হিসেবে যখন নিজের পকেট ফাঁকা হয়ে যাবার ভয় থাকে, মানুষ তখন বেশি  সতর্ক হয়ে যায়!

 

আইন প্রয়োগে অনেক কড়াকড়ি থাকলেও পুলিশকে কখনো দুর্ব্যবহার করতে দেখিনি কারো সাথে। পুলিশ যেমন বেশ বন্ধু ভাবাপন্ন, তেমনি সাধারণ মানুষও আইনের প্রতি শ্রদ্ধাশীল, এমনকি আশেপাশে আদৌ কোনো পুলিশ না থাকলেও।

 

আইন শৃঙ্খলা পরিস্থিতি ভালো হবার ফলে যে কেউ যখন-তখন নিশ্চিন্তে চলাফেরা করে এখানে, এমনকি গভীর রাতেও। যার কারণে নিত্য দিনে জনমনে স্বস্তি থাকেতো বটেই, উপরন্তু বোনাস হিসেবে এটা বিদেশি বিনিয়োগ এবং পর্যটন শিল্পে বিশাল একটা ইতিবাচক ভূমিকা রাখে!