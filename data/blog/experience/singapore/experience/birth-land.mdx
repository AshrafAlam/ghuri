---
title: প্রবাসী জন্মভূমি
date: '2018-06-30'
tags: ['Singapore']
---


বিদেশে চাকুরি নিয়ে আসার সময় সবাই একা আসে আগে। নতুন জায়গায় কিছুটা থিতু হয়ে ধীরে সুস্থে পরিবার-পরিজন নিয়ে আসে। সিঙ্গাপুরে যখন সন্তানসম্ভবা স্ত্রী ও পুত্র বগলদাবা করে রওনা দিলাম, আমার শ্বাশুড়ী রাগ করার বদলে মুখ টিপে হাসতে হাসতে ব্যাগ গুছিয়ে দিলেন কন্যার নতুন দেশের সংসারের জন্যে।

 

সিঙ্গাপুরে এসে আক্ষরিক অর্থেই অথৈ সাগরে পড়লাম। একেবারে নতুন দেশ, তার ওপর বিদেশে থাকা নিয়ে তেমন অভিজ্ঞতা নেই। একদিকে নতুন অফিসে কাজের ব্যস্ততা, অন্যদিকে ঘরে সন্তানসম্ভবা স্ত্রী ও পুত্র। নতুন সংসারের কেনা-কাটা, পুত্রকে স্কুলে ভর্তি করা থেকে শুরু করে ব্যাংক একাঊণ্ট, ক্রেডিট কার্ড, কেবল টিভি হাজার কাজ।

 

এর মধ্যেই ধীরে ধীরে আমাদের দ্বিতীয় পুত্রের জন্মের দিন ঘনিয়ে এলো। সকাল বেলা স্ত্রীকে নিয়ে গেলাম কেকে হসপিটালে। প্রসব বেদনা আস্তে আস্তে শুরু হয়েছে। তাকে কেবিনে নিয়ে যাওয়া হয়েছে। সাথে আমাদের সাড়ে চারবছরের বড় পুত্র। সে তেমন কিছু বুঝতে পারছেনা।

 

সন্তান প্রসবে মেয়ের পাশে থাকার জন্যে আমার শ্বাশুড়ী আসার কথা। ভিসার ঝামেলা শেষ করে রওয়া দেবার নির্দিষ্ট সময়ের আগেই হাসপাতালে নিয়ে আসতে হলো আমার স্ত্রীকে। আমি মহাচিন্তার মধ্যে পড়ে গেলাম।

 

আমার স্ত্রীর চারদিকে নানারকম যন্ত্রপাতি। প্রসববেদনা মাপার একটা যন্ত্রও বসানো আছে। ডাক্তাররা অপেক্ষা করছে মোক্ষম মুহূর্তের জন্যে।

 

বড়পুত্রকে বাইরের রিসেপশনে বসিয়ে রেখে এসেছি, তাকে ভেতরে আনা বারন। আমি কেবিন আর রিসেপশনে আসা যাওয়া করছি, আর এয়ারকন্ডিশনের ঠান্ডার মধ্যেও ঘামছি।

 

মাঝরাতের দিকে আমার স্ত্রীর ব্যথা তীব্র হলো। ডাক্তার এসে বললো, রোগীকে এপিডিউরাল দেবে কিনা, তাহলে প্রসব যন্ত্রণা কম হবে। সামান্য কিছু পার্শ্বপ্রতিক্রিয়া আছে। আমি রাজী হলাম। সেই ওষুধ মেরুদন্ডে ইনজেকশন দিয়ে প্রবেশ করানো হলো।

 

গভীর রাতে বড় ডাক্তারকে ফোন করে ওঠানো হলো। কয়েক মিনিটের মধ্যেই ডাক্তার হাজির। হাসি-খুশি মহিলা। এসে টুকটাক মজা করলেন। কিছুটা হলেও স্বস্তির পরিবেশ তৈরি করলেন।

 

এদিকে আমাদের বড় পুত্র তার মাতাকে না দেখতে পেয়ে কান্না শুরু করেছে। কিছুক্ষণ পর পর তাকে দেখে আসছি, আবার ফিরে আসছি স্ত্রীর কাছে। হঠাৎ করে কি রকম যেন অসহায় মনে হলো। দেশে থাকতে আমাদের বড় পুত্রের জন্মের সময় পুরো হাসপাতাল ভর্তি আত্মীয়-স্বজন ছিল। আর এই বিদেশের মাটিতে প্রিয়জনদের কাছে পাওয়া কতোটা অমূল্য সেটা বুঝতে পারলাম।

 

সিঙ্গাপুরে সন্তানের জন্মক্ষণে মায়ের পাশে বাবা থাকতে পারে, যেটা আমাদের বড়পুত্রের জন্মের সময় হয়নি।

 

আমার স্ত্রীর প্রসবের অন্তিম মুহূর্ত চলে এসেছে। ওষুধ দেবার পরেও সে তীব্র যন্ত্রণায় ছটফট করছে। আমি শক্ত করে তার হাত ধরে রেখেছি। ডাক্তারের সাথে সাথে আমিও ওকে বলছি “পুশ” করতে। ভয়ে, আতংকে, উত্তেজনায় আমার নিঃশ্বাস বন্ধ হয়ে আসছে। আমার সামনের দৃশ্য আমার সবধরণের কল্পনাকে ছাড়িয়ে গিয়েছে।

 

সর্বপ্রথম তার মাথার সামান্য একটু অংশ দেখা গেলো। কালো কুচ-কুচে চুলের একজন মানুষ বের হতে চাইছে। আমাদের ভালোবাসার এই নতুন মানুষটিকে বাস্তব পৃথিবীতে এই প্রথম দেখা। আমার সারা শরীর শিহরণ দিয়ে উঠলো।

 

পৃথিবীর বুকে প্রকৃতির হাত ধরে তার সবচাইতে বুদ্ধিমান প্রজাতির আগমন আমার কাছে আলৌকিকতায় পরিপূর্ণ মনে হলো। একটা নয়, অসংখ্য অলৌকিক ঘটনা, যার কোনটি আমাদের প্রতিদিনের হিসেব-নিকেশের বাইরে, এ যেন অন্য জগতের। এই এতো অজস্র আলৌকিক ঘটনার কোন একটি অন্য নিয়মে চললে পৃথিবীতে মানব জাতি আসতে পারতোনা।

 

লক্ষ বছর ধরে এই অলৌকিক কারুকাজ কে সাজিয়ে রেখেছেন?

 

আমার গলা দিয়ে স্বর বের হচ্ছে না। কিন্তু আমি সর্বশক্তি দিয়ে ভরসা দিয়ে যাচ্ছি আমার স্ত্রীকে। শক্ত করে ধরে রেখেছি তার হাত। মাথার অংশটুকু বের হতেই শরীরের বাকিটুকু বের করতে বেশী সময় লাগলোনা। সেকেন্ডের মধ্যে কাঁচি চালিয়ে মায়ের নাড়ি থেকে আলাদা করা হলো আমাদের ছোট পুত্রকে।

 

মায়ের পেটের আরাম থেকে বের হয়ে মহা বিরক্ত হয়ে সে চিৎকার করে কান্না শুরু করলো।

 

আমার যেন ঘাম দিয়ে জ্বর ছাড়লো। নার্স ঘড়ির দিকে হাত দেখিয়ে বললো, সময়টা মনে রাখো, এখন রাত ঠিক ২টা ১৫ মিনিট।
