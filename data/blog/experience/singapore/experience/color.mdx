---
title: রঙ!
date: '2018-06-30'
tags: ['Singapore']
---

 

শীতের তীব্রতার নানা ভয়াবহ ছবি ভেসে উঠছে ফেসবুকে, পৃথিবির নানা প্রান্তে ছড়িয়ে থাকা বন্ধু, সহকর্মি, আত্মীয়দের একাউন্ট থেকে। নতুন একটা টার্মও জানা গেল - "আইবল ফ্রিজিং কোল্ড"!

 

শূন্যের নীচের এই রকম তীব্র শীত নিয়ে আমার বেশ কৌতুহল আছে, কিন্তু কখনো দেখার সুযোগ হয়নি। আমেরিকায় যখন গিয়েছিলাম তখন সামার। যে শিকাগো শহরে পাতলা জামা পড়ে ঘুরে বেড়িয়েছি, সেখানেও এখন তাপমাত্রা শূন্যের নীচে তেরো ডিগ্রী!

 

আমার এক সুইডিশ সহকর্মী বলছিলেন, প্রচন্ড শীতের দেশে বড় হয়ে ওঠার সাথে গড়ে ওঠা সংস্কৃতির কথা। মাঝে মাঝে তাদের সেখানে এতো শীত পড়তো যে বাইরে থেকে এসে জামা খুলতে সমস্যা হয়ে যেত, কারণ হাতের আঙ্গুল জমে বরফ হয়ে গিয়েছে। তাদের সেখানে প্রচলিত প্রবাদ হলো - "শীতের আগের বন্ধু না জোটালে এ বছর আর বন্ধু হবে না।" কারণ আর কিছু না, শীতের দিনে সবাই ঘর বন্দি থাকবে। আমার সহকর্মীটির কম্পিউটার গীক হবার কারণও এটি। যেহেতু কিছু করার নেই, তাই ঐ সময়টায় সারাক্ষণ প্রোগ্রামিং নিয়েই পড়ে থাকতে হতো!

 

শীত শুরু হলেই সবাই মহাউৎসাহে বেরিয়ে পড়ে, তুমুল পার্টি আর হৈ চৈ দিয়ে বসন্ত বরণ করে নেয়া। তাদের দেশের পার্টি কালচারের এই হলো মূল কারণ!

 

আমি মুচকি হেসে বললাম, আমাদের দেশে অবশ্য আবহাওয়ার এতো রুক্ষ চেহারা নেই, এক বছরেই আমরা ছয়টা ঋতুর দেখা পাই। এ কারণেই আমার দেশের মানুষেরা এতো রঙ্গীন! হুল্লোড় করার জন্যে আমাদের পার্টির দরকার হয় না, দু'চারজন একসাথে জুটলেই হলো। সবাই পরস্পরের বন্ধু হলে ভালো, না হলেও সমস্যা নেই। হৈ চৈ কম হয় না!
