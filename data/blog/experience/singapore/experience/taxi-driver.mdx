---
title: ট্যাক্সি ড্রাইভার!
date: '2018-06-30'
tags: ['Singapore']
---

সিঙ্গাপুরের ট্যাক্সিচালকেরা খুব গল্প করতে পছন্দ করে।

 

নিজে থেকে তেমন কিছু বলে না। তবে যাত্রী কোনভাবে একটা বিষয় তুললেই হলো। খুব আগ্রহ করে বিষয়বস্তু গভীরভাবে আলোচনা করবে।

 

হয়ত কেউ একজন বললো, আজকে আকাশ একটু মেঘলা করেছে।

 

সাথে সাথে উত্তর আসবে, বৃষ্টির নানা বৃত্তান্ত। বৃষ্টির সময় হালকা ট্রাফিক বাড়লেও বৃষ্টি পরিবেশের জন্য ভালো। সিঙ্গাপুর শহর জায়গা হলেও প্রচুর গাছ লাগানো হয়েছে, শহরটাকে শীতল রাখার জন্য।

 

মাঝে মাঝে ওদের সাথে গল্প করতে ভালোই লাগে।

 

সিঙ্গাপুরে শুধুমাত্র স্থানীয়রাই ট্যাক্সি চালানোর অনুমতি পায়।

 

যার কারণে অনেক কিছু জানা যায় সিঙ্গাপুরিয়ানদের সম্পর্কে, জানা যায় তাদের ভাবনা, জীবন দর্শন সম্পর্কে।

 

সাধারণ জেলে গ্রাম থেকে কয়েক দশকে পৃথিবীর অন্যতম ধনী দেশ বানিয়ে দেয়ার কারণে প্রাক্তন প্রধানমন্ত্রী লি কুয়ান ইয়েউওর উপর তারা খুব সন্তুষ্ট। বেঁচে থাকতে ক্ষমতা ছেড়ে দেয়ার পরেও দেখাশুনা করতেন।

 

পাশ দিয়ে যাওয়া লেকের উপর পাতা ভাসতে দেখে একজন বললেন, লি কুয়ান ইয়েউ বেঁচে থাকলে এমনটা দেখলে সাথে সাথে মন্ত্রীকে ফোন দিয়ে বকা দিতেন।

 

দেশ আরো ভালোভাবে চালনো যায় এই নিয়ে অনেক সুচিন্তিত মতামত দেয়। যদিও এক্ষেত্রে আমার ভূমিকা নেই, তবু মন দিয়ে শুনি।

 

আর কিছুক্ষণ পরপর বিস্ময়ের ভান করে বলি, ভালো বলেছতো। তুমি তো দেখি অনেককিছু ভাবো।

 

ট্যাক্সি চালানো এখানে খারাপভাবে দেখা হয় না। অন্য আর দশটা সাধারণ পেশার মতোই একটা।

 

বাসার পাশে ফুডকোর্টে একজনের সাথে পরিচয় হলো। সারাজীবন বিয়ে থা করেনি। স্বাধীনভাবে জীবন চালাচ্ছে। মাথায় নানারকম বৈপ্লবিক ব্যবসার আইডিয়া মাথায় ঘোরে।

 

তার একটা আইডিয়া হলো, ট্যাক্সি চালকদের জন্য ফাইভ স্টার মানের বিশ্রামখানা বানাবে। সাথে থাকবে সুলভ মূল্যে খাবার, ড্রিংক, ম্যাসাজ। প্রথম প্রথম ট্যাক্সি কোম্পানীর কাছ থেকে ভর্তুকি নিয়ে ফ্রি দেবে, তারপর আস্তে আস্তে চার্জ করবে। একসময় দেখা যাবে ব্যবসা ফুলে বিরাট হয়ে গেছে।

 

ট্যাক্সি চালিয়ে ক্লান্তবোধ করতে করতে এমন আইডিয়া তার মাথায় এসেছে।

 

তার সাথে একজন ভ্রুক্ষেপ করে বললো, আমার দৃঢ় বিশ্বাস এই ব্যবসা লালবাতি জ্বলবে শুরু করতে না করতেই।

 

মূল আইডিয়াকারী আহতভাবে তাকালে আমি উৎসাহের গলায় বললাম, আইডিয়া একেবারে খারাপ না। যাইহোক, আমি আজ উঠি, বাজারে যেতে হবে।

 

প্রথমজন খুশি হয়ে বললো, চলো নামিয়ে দিই তোমাকে। টাকা দেয়া লাগবে না।

 

যেতে যেতে বললো, বুঝলে আমি তেড়াবেড়া যাত্রী বরদাস্ত করি না। একবার এক যাত্রীকে পথেই নামিয়ে দিয়েছিলাম ব্যবহার ভালো না হওয়ার কারণে। ট্যাক্সিতে উঠেছে বলে মাথা কিনে নিয়েছে নাকি।

 

সিঙ্গাপুরের ট্যাক্সিচালকেরা যাত্রীর সাথে মোটামুটি ভালো ব্যবহার করে। বিদেশ থেকে কেউ আসলেও অতিরিক্ত ঘোরা পথে ভাড়া আদায় করে না।

 

সাথে কয়েনের সাজানো বাক্স রাখে। যা ভাড়া হবে তার চাইতেও দশি সেন্টও বেশী রাখবে না।

 

একজনের কথা শুনলাম, অফিসে যাওয়ার মাঝ পথে খেয়াল করলো সাথে মানিব্যাগ আনেনি।

 

ট্যাক্সিচালককে বাসায় ফিরে যেতে বললে সে বলল, কি দরকার শুধু শুধু সময় নষ্ট করার। যাত্রীর অফিসে দেরী হয়ে যাবে। পরে তার ব্যাংক একাউন্টে ভাড়া পাঠিয়ে দিলেই হলো।

 

এক ট্যাক্সিচালক বললেন, বয়সকালে ভালো বেতনে অফিসের কাজ করতেন। ছেলে মেয়ে মানুষ করেছেন। প্রত্যেকেই ইঞ্জিনিয়ার, ডাক্তারীর মতো পেশায় চলে গেছে। বুড়ো বয়েসে বাসায় বসে না থেকে ট্যাক্সি চালাচ্ছেন। এসি গাড়িতে ট্যাক্সি চালানোয় খুব একটা খাটুনি নেই। ইচ্ছা হলে গাড়ি চালান, নাইলে নেই। মাস শেষে হাজার দুয়েকের মতো ডলার কামাই করেন। তা দিয়ে বুড়োবুড়ির ভালোই চলে যায়।

 

ট্যাক্সিচালকদের সবাই যে বয়ষ্ক, এমন নয়। খুব তরুণ বয়েসীদেরও দেখা যায়।

 

মাঝ কুড়ির এক ছেলেকে দেখে একবার জিজ্ঞেস করলাম তুমি ট্যাক্সি চালাচ্ছ কেন?

 

সে বললো, আর বলো না, পড়াশুনায় সারাজীবন ফাঁকি মেরেছি, নাইলে আরো ভালো বেতনের কাজ করতে পারতাম। তবু আফসোস নেই। সৎ পেশা।

 

মহিলারাও অনেকে আছে এই পেশায়।

 

একবার এক আত্মীয়সহ বের হয়েছি। মহিলা ট্যাক্সি চালক।

 

নিজের কথা বলতে গিয়ে বললো, স্বামীর সাথে সংসার টেকেনি। ট্যাক্সি চালিয়ে নিজের আর সন্তানদের খরচ চালান।

 

তারপর পাশে বসে থাকা আত্মীয়কে কি মনে করে হাসতে হাসতে জিজ্ঞেস করলো, তোমাদের দেশে ছেলেরা কি অনেক বিয়ে করে?

 

আমার আত্মীয় কিছুটা অপ্রতিভ না হয়ে পালটা জবাব দিল, নাহ, আমাদের একটাই যথেষ্ট। তোমাদের মতো এই গড়ে এই ভাঙ্গে অবস্থা না।

 

চালিকা একটু গম্ভীর হয়ে গেল। তবে আর কিছু বললো না।

 

মাঝে মাঝে বিচিত্র মানুষও দেখা যায় ট্যাক্সিচালকের সিটে।

 

একবার আবিষ্কার করলাম ট্যাক্সিতে জগজিৎ সিং এর গান বাজছে।

 

চীনে চেহারার চালকের সাথে না মেলাতে পেরে জিজ্ঞেস করলাম, তুমি কি গজল খুব পছন্দ করো?

 

সে খুব উচ্ছ্বাস নিয়ে বললো, আসলে আমি সাঁই বাবার ভক্ত। এটা ভজনের গান। শুনলে মাথা ঠান্ডা থাকে।

 

এরপর শুরু করলো গল্পের ঝাঁপি। ভারতের সাঁই বাবার কাছে গিয়ে আধ্যাত্মিক শান্তি লাভ করেছেন। সেখানে নিজের মাকেও নিয়ে গেছেন।

 

আমি একটু হেসে বললাম, এই বাবাদের ইতিহাসতো বিশেষ সুবিধার না।

 

চালক বললো, এতোকিছু আমার দেখার দরকার নেই। আমার ভালো লাগে। এটাই বড় কথা।

 

এইরকমভাবে প্রায়ই নানা অভিজ্ঞতা হয়।

 

ট্যাক্সি চালকদের বকবকানি সবসময় ভালো লাগে তা না। কিন্তু কেন জানি চুপ করতে বলতে পারি না।

 

এতো আগ্রহ নিয়ে কেউ একজন কথা বলছে, বলুক না হয়।
