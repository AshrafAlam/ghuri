---
title: বাবাকে নিয়ে
date: '2018-06-30'
tags: ['Singapore']
---

বাবাকে এয়ারপোর্টে বিদায় দিয়ে ফেরার পথে আমার বড় পুত্র মুখ ভার করে বললো, দাদাকে খুব মিস করছি।

মাঝে মাঝেই কার্টুন না হয় বাংলা নিউজ চ্যানেল দেখার জন্যে টিভি রিমোট কন্ট্রোল নিয়ে কাড়াকাড়ি লেগে যেত দাদা আর নাতির মধ্যে। আমি একটু গম্ভীরভাবে বললাম, গেছে, ভালোই হয়েছে, টিভি রিমোট কন্ট্রোল নিয়ে তোমার সাথে কাড়াকাড়ি করবে না কেউ।

রিমোট কন্ট্রোলের বিষয়টা পুরোপুরি উপেক্ষা করে সে বললো, আই লাইক হিম এন্ড মিস হিম।

গত দু’মাস আমাদের প্রবাসী সংসারের জীবনযাত্রা পাল্টে গিয়েছিল অনেকখানি। দেশ থেকে বাবা এসেছেন প্রথমবারের মতো। তাঁকে নিয়েই মেতেছিল আমার দুই পুত্র। এর মাঝে ছোটজনকে প্রথমবারের মতো দেখেছেন বাবা। তাকে নিয়ে তাঁর কৌতুহল আর উৎসাহের সীমা ছিল না। ছোটজন সম্পূর্ণ অপরিচিত এই ভদ্রলোককে বুঝে উঠতে খানিক সময় নিয়েছে। কিন্তু দিন কয়েকের মধ্যেই তার বড় ভাইয়ের সহায়তা ও উৎসাহে দাদার বিছানা-বালিশ থেকে শুরু করে তাঁর জামা-কাপড় সবকিছু ওলট-পালট করে জলজ্যন্ত মানুষটির কাঁধে-পিঠে চড়ে ব্যতিব্যস্ত করে তুলেছে। স্নেহের কাছে পরাজিত আমার পিতা তাঁর পৌত্রদের যাবতীয় যন্ত্রণা অতি আনন্দের সাথে উপভোগ করেছেন।

আমার কাজের দিনগুলোতে সন্ধ্যের পর থেকে বাবা অপেক্ষা শুরু করতেন কখন আমি ফিরবো। আমি ফিরলে শুরু হয়ে যেত পিতা-পুত্রের সান্ধ্যকালীন আলাপ-আলোচনা। দেশ-ধর্ম-রাজনীতি-সমাজ-সংসার আলোচনার বিষয় ছিল বহুমাত্রিক। সিঙ্গাপুর সম্পর্কে বাবার খুব পরিস্কার ধারণা ছিল না। এখানে আসার পর সবকিছু দেখেশুনে তার ধারণা হয়েছে চাইলে বাংলাদেশকেও সিঙ্গাপুরের মতো উন্নত দেশে পরিণত করা সম্ভব। প্রথমে ব্যপারটা একধরণের উইশফুল থিঙ্কিং মনে হলেও বাবার সাথে যতোই কথা বলেছি এ নিয়ে, ততোই মনে হতে থাকে বিষয়টা উড়িয়ে দেয়া যায় না একেবারে। কারণ তিন-চার যুগ আগেও বাংলাদেশের অবস্থা তখনকার চাইতেও সিঙ্গাপুরের চাইতে সামগ্রিকভাবে ভালো ছিল। সিঙ্গাপুরের নিজস্ব সম্পদ তেমন কিছু না থাকলেও বাংলাদেশের আছে অনেক রকম প্রাকৃতিক সম্পদ। বাবার সাথে এই আলোচনাগুলোই প্রায় ১৫ বছর পর লেখালেখি শুরু করার অনুপ্রেরণা যোগায়। এই বিষয়গুলো নিয়ে নিজের দৃষ্টিভঙ্গি নিয়ে লিখতে শুরি করলাম পত্র-পত্রিকায়। একটু একটু করে সাড়াও পেতে থাকি। দেশে ফিরে বাবার ইচ্ছে আছে এই নিয়ে কাজ করার। আমাকেও প্রেরণা দিয়ে গেছেন, আমিও যেন আমার মতো করে কাজ করে যাই এই নিয়ে।

প্রবাসীদের জীবনে সবচাইতে বিষাদয় দিন থাকে ঈদের দিনটি। নিজের দেশে বিজ্ঞাপনবহুল বোরিং টিভি অনুষ্ঠান আর দু’চার বাসার সেমাই খাওয়া ছাড়া আসলে তেমন কিছুই করা হয় না, কিন্তু দেশের ঈদের মতো করে এমন ঈদ পৃথিবির কোথাও পাওয়া যাবে না। এর ব্যতিক্রম হলো, গত ঈদটি। ঈদের দিন বাবা, আমি আর আমার বড় পুত্র নিয়ে সকালেই বের হয়ে গিয়েছি ঈদের নামায পড়তে। অল্পের জন্যে নামাযটা মিস করলেও তিনপুরুষের ঈদ্গাহে যাবার আনন্দ পাওয়াটা এই ভিনদেশে অকিঞ্চিতকর ছিল না। আর ক’দিন পরেই আরেকটা ঈদ। পুত্রকে নিয়ে এবারো যাবো ঈদের নামায পড়তে। আমার পুত্র হয়ত তার বাবাকে বলতে পারবে তার দাদাকে মিস করছে। আমি হয়ত পারবো না কাউকে কথাটা বলে উঠতে।