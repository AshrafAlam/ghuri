---
title: জার্নি বাই সাইকেল
date: '2018-06-30'
tags: ['Singapore']
---


সুপারশপে একটা ইলেকট্রিক বাইক দেখে প্রেমে পড়ে গেলাম। স্লিক, স্লিম, শাইনি - আমি মুগ্ধ হয়ে তাকিয়ে থাকি, আমার সেই মুগ্ধতা দেখে বিক্রয় কন্যা বললেন, নতুন এসেছে, লিথিয়াম ব্যাটারি, একেবারেই হাল্কা। ইচ্ছে করলে চালিয়ে দেখতে পারো।

 

সেই স্লিক, স্লিম, শাইনি ই-বাইকটি চালিয়ে মনে হলো প্লেন চালাচ্ছি। স্পিড কন্ট্রোলারে স্পিড বাড়াতেই সেটা যেন উড়তে থাকে।

 

সাইকেলটি নিয়ে আমার প্রেম কঠিন প্রেমে পরিণত হলো। ঠিক করলাম যেভাবেই হোক একে আমার চাই।

 

সাইকেল নিয়ে ছোটবেলা থেকেই আমার একটা আকর্ষণ কাজ করে। ভাবলাম প্রতিদিন নাহোক, মাঝে মাঝে এটা নিয়ে অফিস থেকে বাসায় ফেরাটা মন্দ হয় না। খানিকটা ব্যায়ামও হলো, আবার শখও পূরণ হলো।

 

সাইকেলের চড়া দাম শুনে দমলাম না, তবে সিঙ্গাপুরের রাস্তায় সাইকেল চালানোর অভিজ্ঞতা ভালো মতো বুঝতে সময় নিলাম।

 

সাধারণ একটা সাইকেল বাসাতেই আছে। বাসার আশে-পাশে ছাড়া দূরে যাওয়া হয়না। এটাকে ফোল্ড করে অফিসে নিয়ে একদিন চালাতে চালাতে বাসায় রওনা হলাম।

 

অফিস থেকে বাসার দূরত্ব ১০ কিলোমিটারের মতো, স্বাভাবিকভাবে চালালে আধঘন্টার বেশী লাগার কথা না। কিন্তু প্রথমদিন সাইকেল নিয়ে বাসায় ফেরার অভিজ্ঞতা সহজ ছিলনা। মোবাইলের জিপিএস এপ ঠিকমতো কাজ করছেনা, ঠিক রাস্তা দিয়ে ঢুকি, তো ভুল রাস্তা দিয়ে বের হই। এর মধ্যে সাইকেল উঠিয়ে দিয়েছি মেইন রোডে, যেখানে সাইকেল চালানো যায়না। বড় বড় গাড়ি শা শা করে চলে যাচ্ছে, ওয়ান ওয়ে বলে আমার পেছানোর উপায়ও নেই। বিভ্রান্তের মতো কোন করলে মেইন রোড পেরিয়ে ট্যাক্সি নিলাম।

 

বাসায় যখন ফিরলাম, আধঘন্টার জায়গায় তিন ঘন্টা পেরিয়ে গিয়েছে, ঘেমে সারা শরীর এক শা, প্রচন্ড ক্লান্ত।

 

প্রথম দিনের এই ক্লান্তিকর অভিজ্ঞতার পরও শেষ পর্যন্ত কিনে ফেললাম শখের স্লিক, স্লিম, শাইনি ই-বাইক।

 

হল্যান্ডের মতো পৃথিবীর অনেক দেশেই সাইকেল জীবন-যাত্রার অংশ। সেই হিসেবে সিঙ্গাপুর সাইকেল ফ্রেন্ডলি না। তবু রাস্তা ঘাটে একেবারে যে সাইকেল দেখা যায় না, তা নয়।

 

নতুন সাইকেল কিনে প্রথম কাজ হলো সেফ রুট বের করা।

 

গুগল ম্যাপে সাইক্লিং রুটের অপশন আছে, কিন্তু সিঙ্গাপুরের জন্যে কাজ করে না। বুদ্ধি করে হাঁটার রুট বেছে নিলাম অফিস থেকে বাসায় ফেরার পথে। কিন্তু সেই অভিজ্ঞতাও খুব সুখকর হলো না।

 

হঠাৎ হঠাৎ অদ্ভুত সব জায়গায় আবিস্কার করি নিজেকে। একবার চলতে চলতে হাজির হলাম ঢালু জংলা মতো একটা জায়গায়, ওপরে নিচে কোন দিকেই সাইকেল নিয়ে যাবার উপায় নেই।

 

এরমধ্যেই দেখলাম, দুর্গম পথ দিয়ে এক বিদেশী সাইকেল চালিয়ে আসছে, থামলো আমার সামনে। ব্যাগ থেকে ফটাফট ক্যামেরা বের করে বললো, তার একটা ছবি তুলে দিতে। তার সারা গা ও তার সাইকেল কাদায় মাখা মাখি, তার সাথে তার চওড়া হাসির ছবি তুলে দিলাম।

 

তাকে জিজ্ঞেস করলাম সাইকেলের পরবর্তী রুটের কোন দিকে। সে রবীন্দ্রনাথের ছোটগল্পের ফটিকের মতো "ঐ হোথা" বলে উধাও হয়ে গেল।

 

কয়েকদিনের চেষ্টায় মোটামুটি সেফ একটা রুট বের করতে পারুলাম। সামান্য একটু পথ বড় রাস্তায়, বাকিটা আবাসিক এলাকা দিয়ে।

 

ফেরার পথে এই আবাসিক এলাকাগুলো দিয়ে সাইকেল চালাতে চালাতে অদ্ভুত একটা অনুভূতি হয়। চারদিক আশ্চর্য রকম শুনশান। ঘন গাছপালার ফাঁকে ফাকেঁ বিশাল প্রাসাদের মতো এক একটা বাড়ি চোখ ধাঁধানো ডিজাইনের। জঙ্গলের নিকষ কালো অন্ধকারের বুকে বাড়িগুলোর আলো-আধারির শৈল্পিক সৌন্দর্য মুগ্ধ করার মতো।

 

কোন বাড়ি-ঘরের পাশ দিয়ে যাবার সময় আমার এক ধরণের কৌতুহল কাজ করে। একটা বাড়ি মানে কত মানুষের স্বপ্ন, ভালোবাসা, আনন্দ-বেদনার গল্প।

 

কিন্তু সিঙ্গাপুরের এই বিলাসবহুল বিশাল বসত বাটিগুলো ভীষণ রকম নিঃশব্দ। বাড়ির সীমানার এপার থেকে ওপারে যেতে যেতে চোখে পড়ে মূর্তি বসানো ঝর্ণা, কারুকাজ করা দরজা, পরিপাটি করে সাজানো বারান্দা। কোন কোন বাড়ির শৈল্পিক লিভিং রুমও দেখা যায়। কিন্তু কোথাও কেউ নেই। আমার মনে হতে থাকে, রূপকথার কোন মায়াবী পুরীর মাঝদিয়ে যাচ্ছে। কোন এক অজানা যাদুতে সবাই ঘুমিয়ে পড়েছে। ঐশ্বর্যের সাথে সাথে কী নিঃসঙ্গতার কোন যোগ আছে, ভেবে পাইনা।

 

তবে কম হলেও মাঝে মাঝে গল্পের দেখা মেলে। ইউরোপিয়ানদের একটা বাড়ি প্রায়ই দেখি, যার দরজা-জানলা সবই কাঁচের। কোনদিন দেখা যায় বাচ্চাদের নিয়ে মা পড়তে বসিয়েছেন, পাশের কিচেনে কাজ করছে ভিনদেশী মেইড। কোন দিন হয়ত বাবার সাথে খেলছে বাচ্চারা, মা ব্যস্ত ডাইনিং টেবিলে খাবার দিতে। ভিনদেশী হলেও এ যেন আমাদেরই গল্প।

 

মাঝে মাঝে ভয়াবহ অভিজ্ঞতাও হয়। এমনি শুনশান জায়গা দিয়ে যাচ্ছি। নাম না জানা কোন ফুলের তীব্র সুগন্ধ মোহিত করে ফেলছে। হঠাৎ দেখি কুচকুচে একটা সাপ এঁকে বেঁকে আমার সাইকেলের সামনে দিয়ে যাচ্ছে। আমার শির-দাঁড়া দিয়ে যেন ইলেক্ট্রিক শক খেয়ে গেল। কয়েক মিনিট লাগলো স্বাভাবিক হতে। কিন্তু প্যাডেল চালানো থামছে না!

 

সে পথ দিয়ে আরেকদিন যাবার সময় এক বিদেশী দম্পতিকে দেখে থামলাম, জিজ্ঞেস করলাম তারা আশে-পাশে কখনো সাপ দেখেছে কিনা। সঙ্গী হাসতে হাসতে বললেন, ট্রপক্যাল দেশতো, মাঝে মাঝে সাপ হাওয়া খেতে বের হয়। কয়েকদিন আগে একটা মরা পাইথনও দেখেছে। তবে খুব ফ্রিকোয়েন্টলি এদের দেখা যায়না, সো চিন্তার কিছু নেই। তার সঙ্গীনিও সায় দিলেন, তবে সে মনে হয় ব্যাপারটা এতো সহজভাবে নিতে পারছে না।

 

সাইকেল নিয়ে যেতে যেতে একেকদিন একেক রকম অভিজ্ঞতা হয়, কিন্তু কোন দিন ই ক্লান্ত বা বোরিং লাগেনা। শুধু বড় রাস্তায় চালানোর সময় একটু বেশী সতর্ক থাকতে হয়, এই আর কি।