---
title: দূরের ভালোবাসা 
date: '2016-04-24'
tags: ['Singapore']
---

সেদিন ফেসবুকে দেখলাম একজন প্রবাসীদের নিয়ে অনেক কথা বলেছেন। বিদেশের মাটিতে দেশের গান শুনে সবার চোখে পানি আসার ইত্যাদি গল্প বললেন। তারপর শুরু করলেন প্রবাসীদের দেশে এসে নানা হাস্যকর কান্ডকারখানার গল্প।

 

প্রবাসীদের দেশপ্রেমের অনুভূতি নিয়ে লেখকের কৌতুকে অংশ নিতে পারলাম না। লেখাটা পড়ে একটা দীর্ঘশ্বাস ফেললাম।

 

দেশে এসে হাজার সমস্যা দেখে প্রবাসীদেরও খারাপ লাগে। এই খারাপ লাগাটা যতো না বিরক্তির, তার চাইতে বেশি হতাশার।

 

হয়তো এই এতো এতো সমস্যা না থেকে তার চাইতে কিছু কম থাকলে তার সব প্রিয়মানুষদের ফেলে এতো দূরে থাকতে হতো না। প্রতিবছর দেশে এসে সবার সাথে সুন্দর সময় কাটিয়ে চোখ মুছতে মুছতে প্রবাসে ফেরা লাগতো না। প্রতিবার দেশ থেকে এসে মন খারাপ স্বাভাবিক হতে কতো দীর্ঘ সময় লাগে সেটা সব প্রবাসীই জানেন।

 

আমার বহু সহকর্মীরা নিজের দেশ ছেড়ে এখানে কাজ করেন। দেশ নিয়ে আমাদের বাংলাদেশিদের মতো এতো কান্নাকাটি কাউকেই করতে দেখিনি। অনেক ভেবে আবিস্কার করলাম শত সমস্যার মধ্যেও যে মমতা নিয়ে বড় হয়েছি আমরা, পৃথিবীর আর কেউ সেই সৌভাগ্য নিয়ে আসেনি। দেশের জন্যে আমাদের মন পুড়বেনাতো আর কাদের পুড়বে?

 

দেশপ্রেম নিয়ে আমাদের মধ্যে একটা সিনেমাটিক কল্পনা কাজ করে। "দেশের জন্যে জীবন দেয়া" একটা জনপ্রিয় কথা। দেশপ্রেম বলতে অনেক বড় বড় বিপ্লবীদের মডেল মাথায় নিয়ে বসে থাকেন অনেকে। নিজের সকল চাওয়া পাওয়া বাদ দিয়ে, সবকিছু না ছেড়ে আসলে মনে হয় তাদেরকে 'দেশপ্রেমিকের' ক্যাটাগরিতে ফেলা যায় না।

 

প্রবাসীদের মধ্যে অনেকেই আছেন, যারা সত্যি সত্যি সবকিছু ছেড়ে দেশে ফিরে এসেছেন বা আসবেন। সত্যিকার হিসেবেই তারা বড় মানুষ। দেশে বড় ধরণের পরিবর্তণের পেছনে যারা থাকবেন, এদের মধ্যে এরাও থাকবেন।

 

কিন্তু প্রবাসীদের একটা বড় অংশই সাধারণ মানুষ। আর দশজন সাধারণ বাংলাদেশীর মতোই দেশকে ভালোবাসেন, দেশের সমস্যা নিয়ে অভিযোগ করেন, অভিমান করেন।

 

প্রবাসে ভালো থাকুক, মন্দ থাকুন সবাই দেশে ফিরতে চায়, কোনো একদিন সবকিছু গুটিয়ে দেশে চলে আসার স্বপ্ন দেখেন প্রতিটি প্রবাসী। দেশ নিয়ে তাদের অভিমান দেশের প্রতি ভালোবাসা থেকেই। সেই ভালোবাসা হয়তো যুগান্তকারী দেশপ্রেম নয়, কিন্তু তারা আপনাদেরই প্রিয়জন। আপনার কাছ থেকে দূরে থেকে আপনার চাইতে বেশী দু:খ পান তারা।

 

তাদের সেই ভালোবাসা ফিরিয়ে দিতে না পারেন, সেটি অসম্মান করবেননা এইটুকু আশা তারা করতেই পারেন।

 

প্রকাশঃ [২৪ এপ্রিল, ২০১৬](https://www.facebook.com/ashraful.alam/posts/10153405606865583)