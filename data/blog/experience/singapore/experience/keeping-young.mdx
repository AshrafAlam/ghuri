---
title: অপরাহ্নের মেঘ
date: '2018-06-30'
tags: ['Singapore']
---

সিঙ্গাপুরে ৭-১১, চিয়ার্স নামে স্ন্যাক্স, বিস্কিট আর টুক-টাক জিনিসের মুদি দোকানের অনেক চেইন আছে।

 

এই রকম একটা দোকানে বিল দেয়ার জন্যে লাইনে দাঁড়িয়ে আছি। আমার সামনে একজন মহিলা। সিগারেট কিনেছেন, বিল দেবেন। দোকানী মহিলার দিকে তাকিয়ে নির্বিকারভাবে বললো, তোমার আইডি বের করো।

 

মহিলাকে আইডি কার্ড বের করতে বলার উদ্দেশ্য হলো, তার বয়েস পরীক্ষা করা। সিঙ্গাপুরে ১৮ বয়েসের নীচে কারো কাছে সিগারেট বিক্রি করা বেআইনী।

 

আমি হেসে মহিলাকে বললাম, তোমাকে অনেক ইয়াং লাগছে, এই জন্যেই আইডি দেখতে চাইছে।

 

দোকানী গম্ভীরভাবে বললো, কিছু করার নেই। বয়েস নিয়ে সন্দেহ হলে আমাদের আইডি দেখতেই হবে। খুবই কড়া আইন। যাইহোক, এজন্যে কোন দুঃখ পেলে আমি ক্ষমাপ্রার্থী।

 

ভদ্রমহিলা লাজুক একটা হাসি দিয়ে বললেন, না না, আমি কিছু মনে করিনি। ইন ফ্যাক্ট ইউ গাইজ মেড মাই ডে। আমাকে এখনো ১৮ নীচে মনে হয় এটাইতো বিশ্বাস হচ্ছে না! আমার আসল বয়েস এর চেয়েও অনেক বেশী।

 

বিল দিয়ে লম্বা পা ফেলে হাসি মুখেই মহিলা চলে গেলেন।

 

পৃথিবীর সব মেয়েরাই বোধহয় নিজেকে তরুণী দেখতে ভালোবাসে। আরেকবার একই অভিজ্ঞতা হল, কিন্তু কিছুটা অন্যরকম।

 

অফিস থেকে ট্রেনে করে বাসায় যাচ্ছি। খালি সিট পেয়ে বসে পড়েছি। কিছুদূর যাবার পর দেখলাম, আমার সামনে মধ্যবয়েসী একজন মহিলা দাঁড়িয়ে যাচ্ছেন। এখানে নিয়ম হলো, বয়স্ক বা শিশুদের জন্যে সীট ছেড়ে দিতে হয়। আমি দাঁড়িয়ে মহিলাকে জায়গা ছেড়ে দিতে গেলাম। মহিলা আমার দিকে অগ্নিদৃষ্টি দিয়ে বললেন, তোমাকে দাঁড়াতে বলেছে কে। বসো, নিজের জায়গায় বসো!

 

আমি কিঞ্চিৎ ঘাবড়ে গেলাম। মহিলা দাঁড়িয়ে যাবেন, সমস্যা নেই, কিন্তু তাকে বয়স্ক ক্যাটাগরিতে ফেলা হচ্ছে এখনই, এটা সহ্য হবেনা!

 

উপকার করতে গিয়ে এ কি মুসিবত!