---
title: সাইকেল শেয়ার
date: '2018-06-30'
tags: ['Singapore']
---

গত কয়েক মাসে সিঙ্গাপুরের রাস্তা-ঘাট, অলি-গলি, তস্য-গলি হলুদ-কমলা রঙের নানা সাইকেল ছড়িয়ে ছিটিয়ে দেখা যাচ্ছে।

আনন্দের বিষয়, যে কেউ যখন তখন যে কোন সাইকেল নিয়ে, যতোক্ষণ ইচ্ছা ঘুরে, তার পর যেখানে ইচ্ছা ফেলে রেখে যেতে পারে।

বাংলাদেশের মতো রিকসার চল এখানে খুব একটা না থাকায়, অল্প দূরত্বের চলাফেরা পায়ে হেঁটেই করা লাগতো। পথে ঘাটে পড়ে থাকা এই সাইকেলগুলো থাকায় সবাই ব্যপক খুশী। ছেলে-বুড়ো সব বয়েসী শুধু ছোট দূরত্বের যাতায়তের জন্যই নয়, কেউ চালান শখে, কেউ আবার ব্যায়ামের জন্যও চালিয়ে যাচ্ছেন এই সাইকেল।

আমার নিজের ইলেক্ট্রিক সাইকেল থাকলেও পার্কিং-এর ঝামেলা কিংবা বাসা থেকে ১০-১৫ কিলোমিটারের দূরত্বের জন্য খুব একটা বের করা হয় না । হলুদ কমলা এই সাইকেলগুলো থাকাতে সুবিধা হয়েছে।

অফিস থেকে আগে বের হলে কিছুক্ষণ হাঁটলেই এমন সাইকেল পেয়ে যাই। মনের খুশি মনে ইচ্ছা মতো চালিয়ে কোন এক জায়গায় রেখে ট্রেন স্টেশনে ঢুকে যাই বাসা ফেরার পথে। কী মজা!

এখন স্বাভাবিকভাবেই প্রশ্ন আসে, এই সাইকেলগুলো কি ফ্রি? কিংবা চুরি হয়না এগুলো? দু'টোর উত্তরই হচ্ছে, 'না'।

সাইকেলগুলো চালানো ফ্রি না। প্রতিটা পড়ে থাকা সাইকেল লক করা থাকে। সংশ্লিস্ট মোবাইল এপে টাকা ভরে, সেটা দিয়ে সাইকেলগুলো আনলক করা যায়। এর পর যতোক্ষণ চালানো হয়, সে অনুযায়ী ভাড়া এপ কেটে রাখে। এটাকে সাইকেল রেন্টিং না বলে, ওরা বলে রাইড শেয়ারিং।

আমাদের প্রাত্যহিক জীবনে কীভাবে সফটওয়্যার ধীরে ধীরে আরো গভীরে ভূমিকা রাখছে, উবারের কার রাইড শেয়ারিং এর মতো সাইকেল রাইড শেয়ারিং-এর কন্সেপ্ট তার একটা নতুন উদাহারণ। আগের মতো কার বা সাইকেল রেন্টের ধারণা আস্তে আস্তে উঠে যাচ্ছে। বরং তার জায়গায় আসছে বুদ্ধিমান সফটওয়্যার সমৃদ্ধ ব্যবসা, যেখানে কম বাহনেই বেশি বেশি লোকের কাজে লাগানো যাবে কম পুঁজিতে।

প্রথমদিন এপ দিয়ে একটা সাইকেল আনলক করতে গিয়ে বেশ সংকোচই লাগছিল। নতুন অভিজ্ঞতা বলে মনে হচ্ছিল কারো পড়ে থাকা সাইকেল তার অনুমতি না নিয়েই চালাতে নিয়ে যাচ্ছি। এই বুঝি কেউ খ্যাঁক করে ওঠে, এই মিয়া! আমার সাইকেল নিয়ে কৈ যাও?

নিজে যন্ত্রের জন্য প্রোগ্রাম লিখলেও, যন্ত্রের অনুমতিতে হাতে ধরা যায় এমন কোন বাস্তব কিছুর দখল নেয়ায় এখনো অভ্যস্ত হয়ে উঠতে পারিনি হয়তো!

সাইকেলগুলোর সাথে জিপিএস ট্র্যাকার থাকে বলে চোর চুরি করে সুবিধা করতে পারবে না বেশী। বরং ট্র্যাকারের কারণে যে কেউ তার আশ পাশে কোথায়, কয়টা সাইকেল আছে সহজে খুঁজে বের করতে পারে।

তবে ঘুরে টুরে ঠিক মতো সাইকেল লক না করলে কিন্তু বিপদ। এপ কিন্তু মিনিট হিসেবে ঠিকই টাকা কাটতে থাকবে।

একবার আমার সামনে আন লক করা এমন একটা সাইকেল পড়ে ছিল। হঠাৎ করে একজন এসে খুব কৌতুহল নিয়ে জিজ্ঞেস করলো, এটা তুমি চালাচ্ছ? আমি 'না' বলতেই সে মহা উৎসাহে সেটাতে চেপে উধাও হয়ে গেল। আমি কৌতুক নয়ে তাকিয়ে থাকলাম বিনি পরসায় সাইকেল চালাতে পারার আহ্লাদ নিয়ে চলে যাওয়া সেই বালকের পথের দিকে।
