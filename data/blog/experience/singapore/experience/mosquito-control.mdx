---
title: মশকীয় মশকরা
date: '2018-06-30'
tags: ['Singapore']
---

সিঙ্গাপুরে মশা নিয়ে বিচিত্র এক অভিজ্ঞতা হলো আমার এক বাংলাদেশী বন্ধুর।

 

কয়েকদিন আগে সেই বন্ধু দেখলেন, জংলা মতো জায়গায়, যেখানে মশার বংশ বিস্তার হয় বেশি, সেখানে সরকারী লোকজন এসে মশা ছেড়ে দিচ্ছে। কাচের জারে করে যত্ন করে রাখা হাজার হাজার মশা!

 

বন্ধুটি হতভম্ব গলায় জিজ্ঞেস করলেন, এ কী করছ? মশা ছাড়ছ কেন?

 

সরকারী লোক সিংলিশে বললো, ডোন ওরি লা। এইগুলা ভালো মশা।

 

বন্ধুর বিস্ময় মাত্রা ছাড়িয়ে যাচ্ছিল। ভালো মশা আবার কী? মশা মানেই রক্ত খাবে। অসুখ বিসুখ ছড়াবে।

 

পরে জানা গেল, এগুলো নপুংশক মশা। এরা রোগ ছড়ায় না, কিন্তু মেয়ে মশাগুলোর বংশ বিস্তারে বাধা সৃষ্টি করে! মশার বংশবিস্তার রোধে এই ধরণের মশা গুলোর চাষ করা হয়, এবং জায়গামতো ছেড়ে দেয়া হয়।