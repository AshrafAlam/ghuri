---
title: ইমেইল
date: '2018-06-30'
tags: ['Singapore']
---


বড় প্রতিষ্ঠানে কাজ করতে গিয়ে বিচিত্র সব অভিজ্ঞতা হয়।

 

বছরের শুরুতে কোন একজন সবাইকে শুভেচ্ছা জানিয়ে ইমেইল দিল। কিন্তু সমস্যা হলো যে ডিস্ট্রিবিউশন ইমেইল ঠিকানা ব্যবহার করা হলো, সেটা সাধারণত সিইও লেভেলের কেউ ব্যবহার করে, সারা প্রতিষ্ঠানের সব এমপ্লয়িকে উদ্দেশ্য করে কিছু জানাতে হলে।

 

আর যায় কোথায়, শুভেচ্ছা বাণী কয়েক হাজার কর্মরত ব্যক্তির ইনবক্সে চলে গেল।

 

ঘটনা সেখানেই থামলে ভালো ছিল।

 

কয়েক ঘন্টার মধ্যে সবার ইনবক্স স্প্যামে ভরে গেল।

 

ঘটনা হচ্ছে, অনেকেই রিপ্লাই দিতে শুরু করেছে "রিপ্লাই অল" বাটনে চেপে।

 

অনেকে বিরক্তি প্রকাশ করছে। তাও রিপ্লাই অল বাটনে চেপে।

 

কেউ কেউ আর রিপ্লাই না আসার জন্য মাফও চাচ্ছে। তাও রিপ্লাই অল চেপে।

 

কে কাকে থামাবে।

 

আমার কিন্তু মজাই লাগছে রিপ্লাইগুলো পড়তে।

 

এর মধ্যে একজন ইমেইলের এমন ফাঁদের কথা ব্যাখ্যা করে কোন রকম আর রিপ্লাই দিতে সবাইকে নিষেধ করলো। মজার ব্যাপার হলো, সে নিজেও সেটা জানালো রিপ্লাই অল বাটনে চেপে। ব্যাপার অনেকটা এমন, ফেসবুক ব্যবহার যে খারাপ, সেটাও বলতে হয় ফেসবুকে।

 

আরও বিচিত্র হলো, রিপ্লাই অল না চাপার সেই ইমেইলের রিপ্লাই আসা শুরু করল, "ঠিক বলেছ" লেখা দিয়ে!

 

অনেকের অনেক বিরক্তি শেষে সিস্টেম এডমিনের হস্তক্ষেপে এই চেইন বন্ধ হলো।

 

তবে একটা জিনিস বোঝা গেল, অনেক ঠিক মতো ইমেইল পড়ে না, পড়লেও মাথা খাটিয়ে বোঝার চেষ্টা করে না কি বলা হচ্ছে।

 

একবার একলোকের জুতো হারিয়ে গেল নতুন এলাকায় এসে। ক্ষেপে গিয়ে উঁচু গলায় বললো, তার জুতা যদি ফেরত না পায়, তাহলে গতবার জুতা হারিয়ে যা করেছে সেটাই করবে।

 

এলাকাবাসী অনেক খুঁজে পেতে জুতো এনে দিয়ে জিজ্ঞেস করল, ভাই, গতবার কি করেছেন।

 

লোকটা জুতো পায়ে গলাতে গলাতে বললো, কি আর, বাসায় চলে গেলাম।

 

স্প্যাম ইমেইলের এমন ফক্করে পড়লে "আগের বার যা করেছিলাম" বলে রিপ্লাই না দিয়ে কিছু না করাই ভালো।