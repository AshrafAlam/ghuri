---
title: বাবাকে নিয়ে ট্রেনে
date: '2013-08-11'
tags: ['Singapore']
---

বাবাকে নিয়ে বের হয়েছি সিঙ্গাপুর দর্শনে। ট্রেনে বয়স্ক মানুষ দেখে সাথে সাথে কয়েকজন তরুণ আসন ছেড়ে দিল তাঁকে। আমার বাবা তাদের ব্যবহারে পুরোপুরি মুগ্ধ! রাস্তা-ঘাট, পার্ক-ময়দান – সর্বত্র সভ্যতার চুড়ান্ত সব অগ্রগতি দেখে তিনি যতোখানি বিস্মিত হয়েছেন, তার চাইতেও বেশি মুগ্ধ তিনি এখানে মানুষের ব্যবহার দেখে।

সিঙ্গাপুর মাল্টিকালচারাল দেশ। ছোট্ট এই দেশটির অফিশিয়াল ভাষা চারটিঃ ইংরেজি, তামিল, চাইনিজ আর মালায়শিয়ান। তবে মোটামুটিভাবে পৃথিবীর সব দেশের মানুষদের শান্তিপূর্ণ সহাবস্থান দেখা পাওয়া যাবে এখানে। কোথাও কোনো হৈ চৈ নেই, পাশের জনকে ডিঙ্গিয়ে এগিয়ে যাবার তাড়াহুড়ো নেই, একসাথে একজায়গায় কোনো কাজ থাকলে শৃঙ্খলাবদ্ধ হয়ে সারি করে দাঁড়িয়ে অপেক্ষা করে সবাই।

আমার বাবার ধারণা, কলোনিয়াল যুগে ব্রিটিশরা অন্য আর কিছুর সাথে এখানকার মানুষদের শিখিয়ে গিয়েছে দায়িত্ববোধ, শৃঙ্খলা, অন্যের প্রতি, অন্য মতের প্রতি, অন্য ধর্মের প্রতি সহনশীলতা, শ্রদ্ধাবোধ। একটা দেশকে এগিয়ে নেবার জন্যে, নিজের বাসের জায়গাটুকুকে স্বস্তিদায়ক করতে এতে বসবাসকারীদের ভূমিকাই সবচাইতে গুরুত্বপূর্ণ। দেশ আর সরকারকে গালাগালি করে আর কারো লাভ হোক বা না হোক, প্রথম ক্ষতিটা হয় নিজেদেরই।

[পূর্ব প্রকাশ](https://www.facebook.com/ashraful.alam/posts/10151553248055583)