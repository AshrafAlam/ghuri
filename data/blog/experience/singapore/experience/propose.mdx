---
title: ভালোবাসার ওড়াওড়ি
date: '2018-06-30'
tags: ['Singapore']
---

কয়েকদিন আগে সিঙ্গাপুরের এসপ্লানেডের সামনে একটা দৃশ্য দেখলাম। কিছু মানুষ মূল ভবনের সামনে ভিড় করে দাঁড়িয়ে আছে, মাঝখানে এক তরুণ দু'হাত দিয়ে তার বান্ধবীর চোখ আড়াল করে আছে। পেছনের দালানের ছাদ থেকে কয়েকজন লম্বা ব্যানার ফেলার চেষ্টা করছে।

 

বোঝা গেল তরুণটি নাটকীয় ভাবে বিবাহের প্রস্তাব করতে যাচ্ছে। আশপাশের মানুষের মধ্যেও কৌতুহলের সীমা নেই। তরুণী এখনো বুঝতে পারছে না ব্যপারটা পুরোপুরি।

 

কিন্তু তীব্র বাতাসে ব্যানার ঠিক মতো ফেলা যাচ্ছে না, যারা ফেলতে যাচ্ছিল, তারা প্রাণপণ চেষ্টা করে যাচ্ছে।

 

এভাবে দীর্ঘক্ষণ পেরিয়ে গেল। বাস্তবের সবকিছু সিনেমার মতো হয় না। বেচারা তরুণ তার ভালবাসার মানুষটির চোখ থেকে হাত সরিয়ে নিল, একটা গোলাপ ফুল বাড়িয়ে দিয়ে বললো, '"Will you marry me?"

 

তরুণী খানিকটা অবাক হলো, তারপর মাথা নেড়ে লাজুক ভঙ্গিতে সম্মতি জানালো। আশপাশের সবাই হাততালি দিল, ছাদে দাঁড়িয়ে থাকা ব্যানারওয়ালাও বিব্রত হয়ে সে তালিতে অংশ নিল।

 

অনুভূতি সত্যি হলে ব্যানার-ফেস্টুন কোন সমস্যা না, সেটাই যেন সেই হবু দম্পতি জানিয়ে দিল।