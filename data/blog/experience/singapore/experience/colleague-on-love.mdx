---
title: প্রেম
date: '2018-06-30'
tags: ['Singapore']
---

আমার ব্রিটিশ কলিগ সিঙ্গাপুরে এসেছে।

অফিসের পরে সবাই মিলে ওকে নিয়ে ঘুরতে বেরিয়েছি।

কোথায় চনমনে মুডে ঘুরবে, দেখলাম মুখ শুকনো করে হাঁটছে।

জিজ্ঞেস করলাম, কি ব্যাপার ডেভিড, ঝিম মেরে আছো কেন?

আর বলো না, ঘুম ভালো হয়নি।

কিছুটা অবাক হলাম।

বিজনেস ট্রিপে অফিসে এমপ্লয়িদের পাঁচতারা হোটেলে সবচেয়ে বিলাসবহুল রুমে থাক্র ব্যবস্থা করা হয়। আরাম না হবার কারণে ঘুম না হবার কারণ নেই।

জিজ্ঞেস করলাম, ঘটনা কি, ঝেড়ে কাশো।

সে কিছুটা লাজুক লাজুক গলায় বললো, আসলে এই কয়েকযুগে বউকে ছাড়া তেমন একটা কোথাও থাকিনি।

হালকা টিপ্পনি কেটে বললাম, দীর্ঘদিনের অভ্যাস নাকি প্রেম।

সে উদাস হয়ে একটা দীর্ঘশ্বাস ফেলল।

আমরা মুগ্ধতা নিয়ে প্রেমকাতর বৃদ্ধের দিকে তাকিয়ে থাকলাম।

একটা সময় ধারণা ছিল পশ্চিমে প্রেম বিয়ে খুব ঠুনকো। ধীরে ধীরে জানলাম, সম্পর্কে এখানে যা নেই, তা হলো ভনিতা। কিন্তু যেটা টেকে, সেটা ভালোভাবেই টেকে।

একবার ইচ্ছা হলো, বলি, থাক মন খারাপ কোরো না। আরতো দু'টো দিন।

পরে ভাবলাম, কি দরকার।
