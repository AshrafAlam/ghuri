---
title: ফিস স্যুপ!
date: '2018-06-30'
tags: ['Singapore']
---

সব অফিসে সহকর্মীদের নানা হুজুগ থাকে।

নতুন অফিসে আসার পর ফিস স্যুপের কথা শুনতে শুনতে কান ঝালা পালা হওয়ার জোগাড়। আমাদের মাঝে সবচেয়ে নিরস ব্যক্তিও মাথা নাড়িয়ে বলে, সেই ফিসস্যুপের কথা বলছ? ভালো, বেশ ভালো।

অফিসের কাছেই একটা ফুডকোর্টে পাওয়া যায়। গত তিনসপ্তাহেও সেটা চেখে দেখা হয়নি। কারণ একটাই, লাঞ্চ টাইমে বিশাল লম্বা লাইন থাকে। নানা দিক থেকে মানুষ পিপড়ের মতো হাজির হয়।

আজ দুপুরে দু'জন সহকর্মীর ফিসস্যুপের 'ভেড়া' উঠল। আমি কোন প্রশ্ন না করেই তাদের সঙ্গ নিলাম। সাথে আরো দু'জন যোগ দিল, ম্যানেজার মশাই সহ।

ফুডকোর্টের এ মাথা থেকে ও মাথা পর্যন্ত লম্বা লাইন। দুর্ভিক্ষের সময় লঙ্গর খানার দৃশ্যের মতো। ম্যানেজার মশাই ছোট একটা নিশ্বাস ফেললেন।

এই স্যুপ খেতে বিকেল হয়ে যাবে। কাজের জন্য শত ত্যাগ স্বীকারের জলন্ত উদাহরণ হয় ম্যানেজার মশাই প্রস্থান করলেন।

এর মাঝে একজন মহিলা এসে মুখে মুখে স্যুপের সাইজ অর্ডার আর টাকা নিয়ে গেল। সহকর্মী জন বললো, এই মহিলার স্মৃতিশক্তি অসাধারণ। এতো লম্বা লাইনে কে কোন অর্ডার দিয়েছে সব মনে রাখবে, কাগজ কলম ছাড়া। ডেলিভারীর সময় লাইনে কেউ কোথাও গেলে পরের জনকে জিজ্ঞেস করবে।

বড়, মাঝারী আরর ছোট। স্যুপের এই তিন সাইজ। স্যুপ এমনিতেই প্রিয় জিনিস আমার, অনেক খেতে পারি। তার উপর এতো ক্ষণ দাঁড়িয়ে আধ পেটা থাকার মানে হয় না। বড়টাই অর্ডার করলাম।

ফিসস্যুপের লম্বা লাইনে দাঁড়িয়ে থাকে বিরক্তিকর। কী আর করা, ফিস স্যুপের লাইনে দাড়িয়েই এটা নিয়ে লিখলাম।

লেখা শেষের আগেই স্যুপ পেয়ে গেলাম।

আমি মাছ তেমন না খেলেও স্যুপটা অসাধারণ লাগল। কোন আশটে গন্ধ নেই। লবন মাপ মতো। কিছু সবজি পাতা আর লাল মরিচের সসের সাথে সাদা মাছের স্যুপ রসনাকে আরাম দেয়।

মনে মনে ভাবলাম, কোন অপেক্ষাই বৃথা যায়না।

আরো কয় জায়গায় দোকান দিলে ক'দিনেই আমাদের দেশের মামা হালিমের মতো ব্র‍্যান্ড হয়ে যাবে, আস্তে আস্তে স্যুপ মুখে চালান দিতে দিতে ভাবি।
