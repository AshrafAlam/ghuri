---
title: বই পসরা
date: '2018-07-07'
tags: ['Singapore']
---

আমাদের কিশোরবেলায় বই পড়ার ভীষণ নেশা ছিল। সেই সর্বভুক চাহিদার মূল যোগান দিত, মিরপুর ১ নাম্বার মার্কেটের সামনে ফুটপাতের পুরনো বইয়ের দোকানগুলো।

তিন গোয়েন্দা থেকে হুমায়ূন, সুনীল থেকে শরদিন্দু, শংকর থেকে বঙ্কিম, ফ্যান্টম থেকে টিনটিন, গলা কাটা ম্যাজিকের বই, মার্শাল আর্টের কৌশল - এমন কোন বিষয় নেই সেই সম্ভারে।

এবং অত্যন্ত আনন্দের ব্যাপার ছিল, বই গুলো দামে খুব সস্তা। যদিও পুরনো বই, তাতে কি? পড়তে পারলেই হলো। আরো সুবিধা ছিল, বই পড়া শেষে আবার খানিক কম দামে বইগুলো সেই দোকানীর কাছেই বিক্রি করে দেয়া যেত।

পড়তে পড়তে আস্তে আস্তে লিখতেও শুরু করেছি। বিদেশী পত্রিকার আর্টিকেল অনুবাদ করে পত্রিকায় ছাপিয়ে পকেট মানির ব্যবস্থা হয়ে যেত। সেজন্য অবশ্যি নীলক্ষেতের বাবুপুরা পুরনো বই'র মার্কেটে যাওয়া লাগত।

এক নাম্বারের ফুটপাতের বইয়ের দোকান যদি পুকুর ধরা যায়, নীলক্ষতের বইয়ের দোকানগুলো ছোটখাট সমুদ্রের মতো ধরা যেত।

ফুটপাতের ঐ কমদামের পুরনো বইয়ের দোকানগুলোর বই পড়ে আমাদের মধ্যবিত্ত কিশোরদের বেড়ে ওঠার পেছনে বিশাল একটা ভূমিকা রেখেছে। একজন আরেকজনের বই ভাগাভাগি করে পড়তে গিয়ে বন্ধুত্বের দিগন্ত বাড়িয়েছি। বই পড়ে আবার সেটা নিয়ে গল্প করতে করতে হারিয়ে গেছি কিশোর পাশা, রবিন, মুসা আর জিনার সাথে গহীন আমাজনের অরণ্যে।

সিঙ্গাপুরে আজ সিটি স্কয়ার মলে এসে ফুটপাতের উপর বইয়ের পসরা দেখে সেই পুরনো দিনের কথা মনে পড়লো।

কত বই! কোনটা রেখে কোনটা কিনি!

আফসোস, কোন বাংলা বই নেই।

শুধু এখানে কেন, সারা সিঙ্গাপুরে কোথাও নেই।

আমার ফ্রেন্ডলিষ্টে প্রকাশক ও ডিস্ট্রিবিউটর বন্ধুরা এখানে বাংলা বই পসারের চিন্তা ভাবনা করতে পারেন।

যাইহোক, কিছু বই কেনা হলো বাপ ও বেটাদ্বয় মিলে।


[পূর্ব প্রকাশ](https://www.facebook.com/ashraful.alam/posts/10155331347145583)