---
title: দিনের শুরু
date: '2018-06-30'
tags: ['Singapore']
---

আমার কাজের দিনের শুরুটা হয় আয়েশীভাবে।

 

একটু দেরী করে যাই বলে রাস্তায় ব্যস্ততা থাকে না। ট্যাক্সির পেছনের সীটে বসে বাইরের দিকে তাকিয়ে থাকি। রাস্তা-ঘাট, মানুষ-জন, বিলাসী দালান পেরিয়ে গাছ-গাছালি ঘেরা পথ চলে যেতে থাকে।

 

এই সময়টায় আমি গান শুনি। বিজ্ঞানীরা বলে দিনের শুরুটা নরোম সুরের মায়া দিয়ে শুরু করলে মন ভালো থাকে।

 

বাংলা গানই বেশী পছন্দ আমার তখন, তাহসানের এতো মায়া, অদিতের আজ এই আকাশ, এলিটার নিঝুম রাত কিংবা হাবিবের শুভ্র চাঁদের ইন্দ্রোজাল গাড়ির জানলা গলে প্রকৃতির সাথে মিশে যায়, কোথাও কোন না দেখা ভালোবাসার গল্প ছায়ার মতো ভেসে ভেসে আসে।

 

বেশীরভাগ দিনই গাড়ীর চালক কিছু বলে না, কিন্তু খুব মন দিয়ে গানগুলো শোনে।

 

কেউ কেউ মুগ্ধ হয়ে বলে, বাহ! গানগুলোতো সুন্দর। খুবই মেলোডিয়াস। তোমার দেশের গান?

 

আমি হ্যাঁ বললে জিজ্ঞেস করছে, কী বলছে গানে? মনে হচ্ছে দুঃখের গান!

 

আমি সায় দিই। হ্যাঁ, দুঃখেরই গান। গায়কের ভালোবাসার মানুষ চলে গেছে। দূর পাহাড়ে নদীর পারে বসে সে অপেক্ষা করছে খুব হাহাকার নিয়ে, যদি সে মানুষটি ফিরে আসে।

 

চালক আর কিছু বলে না, মন দিয়ে গান শোনে। হয়ত নিজের কোন স্মৃতিতে ফিরে যায়।

 

আমার খুব ভালো লাগে চালকের মুগ্ধতা দেখে। গানের কথা না বুঝলেও সম্পূর্ণ ভিনদেশী একজন মানুষের হৃদয় স্পর্শ করছে সুর।

 

যে ভাষায় কথা বলি না কেন, আমাদের হৃদয়ের ব্যকুলতা, হতাশা, উচ্ছ্বাস একই রকম।

 

সুরের মায়া হৃদয়ের সাথে হৃদয়ের সেই মহাজাগতিক সংযোগ করিয়ে দেয়।