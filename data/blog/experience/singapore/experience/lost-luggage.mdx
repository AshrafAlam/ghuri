---
title: রাজ্য উদ্ধার
date: '2018-06-30'
tags: ['Singapore']
---


দেশ থেকে প্রিয়জনদের বিদায় দিয়ে, সারারাত প্লেনে জার্নি করে ভোরবেলা যখন আমরা বাসায় ফিরলাম ১২০ কেজি লাগেজসহ, ক্লান্তি ক্ষমা করছিল না আর। লম্বা একটা ঘুম দিয়ে আমরা আবিষ্কার করলাম আমাদের মেইন লাগেজটা মিসিং!

 

হতভম্ব হবার মতো অবস্থা! সব দামী জামা কাপড়, জিনিস পত্র সেখানে ছিল। দেশে গিয়ে সারা মাস ধরে, রোদে পুড়ে, বৃষ্টিতে ভিজে, খাঁচা সিএনজি দিয়ে জ্যাম ঠেলে সবার জামা কাপড় বানিয়ে এনেছিল আমার স্ত্রী। বাকী সব বাদ দিলেও ওগুলোর দুঃখে সে মাটিতে বসে পড়ে এমন অবস্থা।

 

দেশ থেকে আনা লাগেজে কচুর লতি থেকে রসগোল্লা সহ আরো বিবিধ জিনিস ইম্পোর্ট করা হয়েছে। আমার বউ'র ভাষায় দেশী জিনিসের স্বাদ বয়ে আনা। সেসব কিছুই ঠিক ঠাক মতো পৌঁচেছে। কিন্তু আসল লাগেজ হাওয়া।

 

আমার স্ত্রীকে সান্ত্বণা দিয়ে বললাম, চিন্তা করো না। সিঙ্গাপুরের মতো জায়গায় এতো বড় লাগেজ হাওয়া হয়ে যাওয়া সহজ না। দেখি কী করা যায়।

 

গোয়েন্দা কিশোর পাশার মতো মাঠে নেমে পড়লাম।

 

প্রথম কথা, লাগেজ এয়ারপোর্টের লাগেজ বেল্ট থেকে নামানো হয়েছে কিনা। আমার স্ত্রী নিশ্চিত করলো নামানো হয়েছে। ট্যাক্সিতে ওঠানো হয়েছে সেটাও কনফার্ম। কারণ সেখানে ওঠানোর আগে এমনিতেই কিছু মোবাইলে ছবি তোলা হয়েছে। সেই ছবিতে লাগেজ জ্বলজ্বল করে হাসছে!

 

তাহলে কি, ট্যাক্সি থেকে নামানোর পর সেটা পথে রেখে আসা হয়েছে? সেটাও সম্ভব না। ট্যাক্সি থেকে নামানোর পর এক বাংলাদেশী ভাই আমাদের লাগেজগুলো তুলতে সাহায্য করেছেন। ঘুমের ঘোরে আমাদের নজর যদি এড়ায়ও এতো বড় লাগেজ তার নজরে পড়বে না, এটা অসম্ভব।

 

সে হিসাবে ট্যাক্সিওয়ালা মেরে দেয়ার সমূহ সম্ভাবনা! কিন্তু সিঙ্গাপুরের মতো জায়গায় এটা অকল্পনীয়! আমার স্ত্রী রেগে বলছিল, ড্রাইভারকে তার আগে থেকেই চোর চোর মনে হয়েছে।

 

গেলাম এয়ারপোর্টে, যেখান থেকে ট্যাক্সি বুকিং দেয়া হয়েছে, তাদের কাছ থেকে ফোন দেয়া হলো ড্রাইভারকে। ড্রাইভারের সোজা কথা, কাভি নেহি! জিনিস তোমরা হারিয়েছ। বুঝলাম, এভাবে কাজ হবে না। আঙ্গুল বাঁকা করতে হবে। বুকিং প্লেস থেকে তার ম্যানেজারকে কল দিলাম।

 

শান্ত গলায় বললাম, আমাদের কাছে ছবির প্রমাণ আছে। তোমার ড্রাইভারকে ভালোয় ভালোয় জিনিস দিয়ে দিতে বলো। ম্যানেজার ড্রাইভারের সঙ্গে ফোন করে কথা বলে জানালো, সে নেয়নি।

 

আমি গলা আরো ঠান্ডা করে বললাম, পুলিশ কেস হলে সাত বছরের জেল! বেচারা গরীব মানুষ। ও জেলে গেলে তার পুরো পরিবার পথে বসে যাবে। সেটা চাচ্ছি না। তাছাড়া তোমাদের ট্যাক্সি কোম্পানীর বদনাম হবে। তুমি শেষ আরেকবার বলো। লাস্ট চান্স! ম্যানেজার ঘাবড়ে গেল। আবার ফোন দিল তাকে।

 

আমার মজাই লাগছে। পুরোপুরি মাইন্ড গেম শুরু হয়ে গেছে, প্রতিপক্ষের মানসিক চাপ বাড়ছে।

 

ম্যানেজার ফোন ব্যাক করে হতাশ গলায় বলল, অনেক বুঝালাম তাকে। লাভ হলো না। তুমি যাও পুলিশের কাছে।

 

গেলাম পুলিশে। তারা খুব মন দিয়ে শুনল। আমি বললাম, ম্যানেজারকে ফোন দিতে পারো। পুলিশ দিলো। ডিটেইল নিল। ড্রাইভারকেও দিল। ড্রাইভার গাঁই গুই করে কি যেন বলল। তবে সুর নরম হয়ে আসছে বোঝা যাচ্ছিল।

 

ক্রাইম থ্রিলারের কাহিনী চলছে যেন। একের পর এক চাপ আসছে। দড়ি শক্ত হচ্ছে। অপরাধীকে বোঝাতে হবে, চারিদিকে তার পালানোর পথ ছোট হয়ে আসছে। এক সময় অপরাধী মানসিক ভাবে দুর্বল হয়ে আসবে। লোভের জায়গা দখল করবে ভয়!

 

পুলিশ রিপোর্ট করে কিছুক্ষণ পরে বাসা ফেরার পর থানা থেকে ফোন আসলো। বলল, তোমাদের বর্ণনা অনুযায়ী একটা ব্যাগ পাওয়া গেছে। এসে দেখে যাও!

 

ব্যাগ উদ্ধার হলো! সবকিছুই ঠিকঠাক মতো আছে।

 

পুলিশ বলেছে কেউ একজন দিয়ে গিয়েছে। চাইলে আরো গভীরে যাওয়া যেত। কিন্তু ট্র্যাক্সি ড্রাইভারকে আর কোন বিপদে ফেলার ইচ্ছা ছিল না বলে অভিযোগ উঠিয়ে নিয়েছি।

 

চেক করার জন্য পুলিশ ব্যাগের কিছু অংশ কেটেছে। আমার বৌ তবুও মহাখুশী।

 

আমি তখন ভাবছিলাম অন্য কথা।

 

ভাগ্যিস এসেই ঘুম দিয়েছিলাম। আমার বৌ প্রথমেই লাগেজ মিসিং টের পেলে আজ সারাদিন না ঘুমিয়ে দৌড়াদোড়ি করা লাগতো।

 

ভালো ঘুম হয়েছে বলে মাথা কাজ করেছে গোয়েন্দাদের মতো।

 

নিজের পিঠে একটা চাপড় না দিলেই না!