---
title: ইয়ট
date: '2018-06-30'
tags: ['Singapore']
---


আমার সিঙ্গাপুরিয়ান সহকর্মীদের মাঝে মাঝেই সপ্তাহ খানেকের ছুটি নিয়ে "দেশের কাজ" করতে যেতে হয়। দেশের কাজ মানে, পুলিশের চাকরি। সিঙ্গাপুরে স্থায়ীভাবে বসবাসকারী যে কোন ব্যক্তির সন্তানদের ১৮ বছর পার হলেই বাধ্যতামূলকভাবে বছরের একটা নির্দিষ্ট সময়ে পুলিশ বা সামরিক সার্ভিস করতে হয়।

 

তো একজনকে জিজ্ঞেস করলাম পুলিশের সার্ভিস করতে গিয়ে কোন বিচিত্র অভিজ্ঞতা হয়েছে কিনা। সে বলল, যেহেতু এখানে ক্রাইম রেট প্রায় শূন্য, সে কারণে পুলিশ সার্ভিস খুবই বোরিং। কিছুই করার থাকে না। সমুদ্রের পারে মাঝে মাঝে "আউলা" টাইপ লোক দেখা যায়, যারা মনের আনন্দে জন্মদিনের পোশাক পরে সাঁতার কাটে, সিঙ্গাপুরে যেটা নিষিদ্ধ। ধরা পড়লে প্রথমে ওয়ার্নিং, পরে জরিমানা করা হয়। আমার সহকর্মীটির "অপরাধী" দর্শনের অভিজ্ঞতা এ পর্যন্তই!

 

তবে কিছুদিন আগে সার্ভিস করতে গিয়ে এক বিচিত্র লোকের দেখা পেয়েছে সে। গভীর রাতে তারা সমুদ্রের পারে টহল দিচ্ছিল। হঠাৎ দূরে খানিকটা গভীর সমুদ্রে অস্বাভাবিক কিছুর নাড়াচাড়া লক্ষ্য করল তারা। স্পীড বোটে করে সেটার কাছাকাছি গিয়ে দেখলো জিনিসটা একটা ইয়ট। এটার চালক ও মালিক ৬৫-৭০ বয়সের একজন বৃদ্ধ। ইয়টটি কোনো কারণে বিকল হয়েছে, চাচা মিয়া নিজেই সেটা মেরামত করছে। এতো রাতে ইয়ট নিয়ে ঘুরছে কেন জিজ্ঞেস করতেই চাচা যে জবাব দিলেন, তার জন্যে প্রস্তুত ছিল না কেউ। চাচা কানাডার নাগরিক। চাকুরি থেকে অবসর জীবন কাটাচ্ছেন, ইয়টে করে সারা পৃথিবি ঘুরে। সম্পূর্ণ একা একা এই অভিযানে প্রতিদিনই নিত্য-নতুন অভিজ্ঞতার সম্মুখীন হচ্ছেন। সমস্যা হলে সমাধান করছেন নিজেই। এই বয়সেও চাচার সাহস আর আত্মবিশ্বাস দেখে সবাই অবাক না হয়ে পারলো না।
