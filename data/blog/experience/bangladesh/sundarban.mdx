---
title: ম্যানগ্রোভ অরণ্যে - সুন্দরবনে
date: '2021-09-29'
tags: ['misc']
---

পৃথিবীর সবচাইতে বড় ম্যানগ্রোভ অরণ্য আমাদের সুন্দরবনে   যাওয়া হয়েছিল হঠাৎ করেই।

বেশ কয়েকবছর আগের কথা।

ঢাকা থেকে কয়েকজন বন্ধু গাবতলীতে বাসে চেপে হুট করেই হাজির হলাম সাতক্ষীরায় এক বন্ধুর বাড়িতে।

কংক্রিটের শহর ছেড়ে মফস্বলে এলে হিম হিম একটা শান্তি শান্তি ভাব আসে। গাছগাছালি, পুকুর পার, আধ পাকা বাড়ি আর তার সামনে মাটির উঠোন ছেলেবেলার নানাবাড়ির স্মৃতিতে নিয়ে যায়।

বন্ধুর বাসায় রাতে খেয়ে দেয়ে পরদিন সকালে কাছের টং দোকানের গিয়েছি চা খেতে। ধ্যান আসনের মতো করে বসেছি ছোট একটা বাঁশের ছাউনি দেয়া ঘরে, চা খেতে খেতে তাকিয়ে আছি ঘরের পেছনের পুকুর পারের দিকে। 

বন্ধুর এলাকার বন্ধু বান্ধবরাও যোগ হয়েছে আমাদের আড্ডায়। ঢাকা থেকে বন্ধুরা এসেছে, এই জন্য আলাদা কদর আমাদের।

এমন আলস্যভরা আড্ডাতেই কীভাবে যেন চলে এলো সুন্দরবনের কথা। খুলনা খুব দূরে নয় সেখান থেকে, সুন্দরবন দেখতে চাইলে দিনে গিয়ে দিনে আসা যায়।

আড্ডার আলস্য পরিণত হলো অভিযানের উত্তেজনায়। বইয়ের পাতার সুন্দরবন যেন উঠে আসছে বাস্তবে!

সুন্দরবন যেতে হবে মোটরবাইকে। কাছের বাজারে বাইক ভাড়া পাওয়া যায়। ভাঙ্গাচোরা টাইপ বাইক, বিক্রি করে আরো কিছু যোগ করলে সাইকেল কেনা যাবে এমন অবস্থা। ভাড়া খুবই কম। 

এই বাইকগুলো নাকি কাছের ভারত সীমান্ত থেকে চোরাচালানী করে আনা। 

চোরাই বাইকে উঠতে রুচিতে বাঁধছিল, কিন্তু সুন্দরবন যাওয়ার উপায় এই মুহূর্তে একটাই, অভিযানের দৃশ্য কল্পনা করতেই রুচি বিদেয় হলো, যে যার মতো একেক বাইকে বসে গেলাম।

বাজার ছাড়িয়ে কয়েকটা বাইক সারি করে আমরা গ্রামের ভেতরের পথ দিয়ে যেতে থাকলাম। বিস্ময়কর ব্যাপার হলো, খুব অজ গ্রামাঞ্চল হলেও এখানকার রাস্তা সুন্দর করে পাকা করা। স্থানীয় এমপি সাহেব এলাকার কাজ ভালো করেছেন বলতেই হবে।

মসৃন রাস্তায় আমাদের বাইক উড়ে চললো, দু'পাশে ঘন বন, শস্য ক্ষেত ছাড়িয়ে। একটু আগে বৃষ্টি হয়ে গেছে, বিকেলে পরিষ্কার রোদ গায়ে আলতো তাপ লাগিয়ে ছড়িয়ে পড়েছে দূর দূরান্তে। আমাদের সাথে একজন অতি উৎসাহে হাত নাড়িয়ে দেখাতে দেখাতে বললো ড্রয়িংরুমের ফ্রেমে বাঁধা ছবি যেন বাস্তবে নামিয়ে আনা হয়েছে।

নৌকা ঘাটে পোঁছতে পৌঁছতে বিকেলের রোদের তাপ কমে এসেছে। 

নদী চরাঞ্চলে ট্রলার নামে এক বিশেষ জলযান আছে, খোলা ডিঙি নৌকার একদিকে একটা ইঞ্জিন বসানো। লাইফ জ্যাকেট ছাড়া এই বস্তুতে নদী পাড়ি দিতে অনেক সাহসের দরকার। সুন্দরবনে যাচ্ছি, কাজেই "আমি কি ডরাই সখি ভিখারি রাঘবে" স্টাইলে সেই পলকা জলযানে উঠে বসলাম।

কানে তালা লাগানো বিকট গর্জন তুলে সেই ক্ষীনকায় ট্রলার পশুর নদীর পাড় ঘেঁষে উড়ে চললো। শেষ বিকেলের তীব্র হাওয়ায় আমরা মুগ্ধ হয়ে তাকিয়ে থাকি তীরের পাশের চর, ঘন বন, নদীর ওপার।

কিছুদূর গিয়ে এমন একটা চরের খোলা মতো একটা জায়গায় থামলাম আমরা। খালি পায়ে কতোক্ষণ ছোটাছুটি করলাম, তীরের ভেজা মাটিতে আঁকাআঁকি।

আমাদের এই উচ্ছ্বাস দেখে ট্রলারওয়ালা সম্ভবত খানিকটা বিরক্ত। সেদিকে ভ্রূক্ষেপ না করে ট্রলারে আবার চেপে বসলাম আমরা।

সুন্দরবনের কাছাকাছি যতোই এগোচ্ছি, ততোই উত্তেজনা বাড়ছে। নদীর পারের জঙ্গল ক্রমেই ঘন হচ্ছে, হয়তবা সুন্দরবনের সীমানায় ইতিমধ্যেই চলে এসেছি।

মূল নদী থেকে আমাদের ট্রলার হঠাৎ বাঁক নিয়ে একটা শাখার মধ্যে ঢুকে গেল। দুদিকের জঙ্গলের গাছ গাছালি সরু নদী পথের আকাশ অনেকটাই ঢেকে রেখেছে, এ কারণে খানিকটা আলো আঁধারির মতো লাগছে। 

মিনিট পাঁচেক গিয়ে ইঞ্জিন বন্ধ করে দিল মাঝি।

ঝলমলে আলো থেকে অন্ধকারে ঢুকলে কতোক্ষণ ঘুটঘুটে আবহ তৈরি হয়। তারপর চোখ আস্তে আস্তে এই অন্ধকার সইতে থাকে, দৃশ্যমান হতে থাকে অন্ধকারের পৃথিবী।

ইঞ্জিনের গর্জন হঠাৎ বন্ধ হয়ে যাওয়ায় সেরকম অদ্ভুত একটা নিস্তব্ধতা নেমে এলো যেন। কয়েক সেকেন্ড পর কানে এলো পাখির মিষ্টি কিচির মিচির। তাতে যেন নিস্তব্ধতা আরো গভীর হয়ে ধরা দিলো।

ঘাড় ঘুরিয়ে পারের জঙ্গলের দিকে তাকিয়ে গা ছমছম করতে লাগলো। বিশ্ববিখ্যাত রয়েল বেঙ্গলের আবাস এখানে। কে জানে হয়ত কিছুক্ষণ আগেই তীরে এসে পানি খেয়ে গেছেন বাঘ মামা।

চিড়িয়াখানায় রাজকীয় এই শ্বাপদের আয়েসী ভঙ্গি দেখেছি খাঁচার ওপারে। কিন্তু আক্ষরিক অর্থেই তার ডেরায় হাজির আমরা। জিম করবেটের শিকার কাহিনীর গল্পের প্লটে ঢুকে গিয়েছি যেন, কিংবা কুমায়ুনের মানুষখেকো বাঘ যেন আড়াল থেকে তাকিয়ে আছে এদিকে।

ছোট একটা ঢোঁক গিলে নৌকা থেকে একে একে নামলাম খালি পায়ে।

সুন্দরী গাছের অসংখ্য শ্বাসমূল গেঁথে আছে কর্দমাক্ত মাটিতে। খুব সাবধানে পা ফেলে এগোতে থাকলাম। মনের অজান্তেই তীরের মাটিতে খুঁজছি বাঘের পায়ের ছাপ। সুন্দরবনে এসে বাঘের পায়ের ছাপ দেখতে পাওয়াটা বিশাল ব্যাপার, আবার দেখতে পেলেও আরেক বিপদ, এর অর্থ বাঘ মামা আশেপাশেই থাকতে পারেন।

এই দ্বিধা দ্বন্দ্বের ভেতর তীর পার হয়ে জঙ্গলে প্রবেশ করলাম।

এই সেই সুন্দরবন! 

জীব আর উদ্ভিদ বৈচিত্র‍্যে ভরা পৃথিবীর সবচাইতে বড় ম্যানগ্রোভ অরণ্য।

ম্যানগ্রোভ হলো এক ধরণের উদ্ভিদ, যেগুলো লবনাক্ত পানিতে জন্মায়, মাটি ভেদ করে আকাশের দিকে তাকিয়ে থাকে দু'তিন থেকে কয়েক ফুটের গম্বুজাকৃতির শ্বাসমূল। এ কারণেই বাংলায় এর নাম লবনাম্বুজ।

মনে আছে ছোটবেলায় বইতে পড়েছি, অনেক ধরণের ম্যানগ্রোভ উদ্ভিদ আছে সুন্দরবনে, এর মধ্যে সবচেয়ে পরিচিত জাতের মধ্য রয়েছে সুন্দরী, গরান, কেওড়া।

খানিকটা ভেতরে গেলাম বনের, একেবারেই বুনো মাটি, তৃণলতা, ঘাস, ভাঙ্গা ডাল ছড়িয়ে আছে, বুঝে শুনে পা ফেলতে হয়। বোঝাই যায় কখনো মানুষের পায়ের ছাপ পড়েনি এ মাটিতে।

সুন্দরবনে বুনো জন্তু ছাড়াও আরেক বিপদ আছে, জলদস্যুদের উৎপাত। জেলেদের ধরে জঙ্গলে এনে আটকে রেখে মুক্তিপণ আদায় করে। 

আমার এক বন্ধু অল্পের জন্য জলদস্যুদের খপ্পরে পড়েনি। ট্রলারে করে নৌকা ঘাটে ফিরছিল তারা। সন্ধ্য হয়ে গেছে বেশ কতোক্ষণ আগে, ঘুটঘুটে অন্ধকার। টর্চ ফেলে মাঝে মাঝে দেখছিল আশপাশটা। তীরের পাশ দিয়ে যাবার সময় হঠাৎ টর্চ ফেলতেই দেখে জঙ্গল থেকে কয়েকজন লোক তাকিয়ে আছে। অন্ধকারেও চোখ জ্বল জ্বল করছে যেন তাদের।

আদিম এই বুনো পরিবেশে দাঁড়িয়ে থাকা এই মানুষেরা আর কেউ নয়, জলদস্যু, এই সত্য অনুধাবন করেই তাদের শিরদাঁড়া দিয়ে শীতল স্রোত বয়ে গেল। মাঝিকে নীচু গলায় আরো জোরে ট্রলার চালাতে বলে, ট্রলারের গর্জনে সে আকুতি অন্ধকারেই মিলিয়ে যায়।

যদিও সে যাত্রায় জলদস্যুর কবলে পড়েনি তারা, কিন্তু অজানা পরিবেশে সেই অভিজ্ঞতা অনেকদিন পর্যন্ত রোমাঞ্চিত করেছে তাদের।

আমরা অবশ্য বাঘ বা জলদস্যু কোনটারই টিকির সন্ধান পেলাম না।

আমাদের সাথে একজন যেন নিজেকেই অভয় দিলো, তীরের এতো কাছে বাঘ বা জলদস্যু কোনটাই আসে না।

আমরা মাথা নেড়ে সায় দিলেও জানি, বাঘ বা জলদস্যু দু'টোর শিকার পাওয়া সহজ তীরে।

বনের খুব বেশী গভীরে আর গেলাম না আমরা।

তীরের আশে পাশেই অসংখ্য গাছ গাছালি, বেশির ভাগই নাম না জানা। বিকেলের ম্লান আলোতেও গাছগুলো স্পষ্ট দেখা যাচ্ছে।

খানিকটা চোখ ফেলতেই পরিচিত একটা গাছ পেলাম, চালতা গাছ। বেশ কয়েকটা চালতা গাছে ঝুলছে।

সাথে সাথে সিদ্ধান্ত নিলাম এই গাছ থেকে চালতা পেড়ে আনতে হবে। 

সুন্দরবন এসে ছোট হোক, বড় হোক কোন এডভেঞ্চার করবো না, কাভি নেহি!

অবশ্যি সাথের অন্য কেউ আগ্রহ দেখালো না। তাতে কি, একলা চলোরে নীতি অনুসরণ করে আমি একাই প্যান্ট গুটিয়ে উঠতে শুরু করলাম চালতা গাছে। 

আমি যে খুব গাছে চড়তে পারি এমন না, কিন্তু চালতা গাছের এবড়োখেবড়ো ভাঁজে পা ফেলে, হাত দিয়ে টেনে ওপরে ওঠা খুব কঠিন হলো না।

যদিও গাছের মাথা পর্যন্ত গিয়ে প্রথম চালতাটি পেড়েই বিপদ টের পেলাম, অসংখ্য বুনো পিঁপড়ে আক্রমণ করেছে। জামার ভেতর পিলপিল করে ঢুকে পড়েছে। এমন অবস্থা ঝট করে নেমেও যাওয়া যাচ্ছে না। কী মুশকিল!

বহু কষ্টে গাছ থেকে নেমেই জামা খুলে ফেললাম। সত্যি বলতে কি অন্য সময় হলে হয়ত বা খালি গায়ে নিজেকে টারজান মনে হতো, কিন্তু আপাতত গায়ে ওঠা পিঁপড়া মারাই আমার মূল কাজ হয়ে গেল।

বন্ধুরা আমার এমন বিপদে এগিয়ে আসা দূরে থাক, ভ্যাক ভ্যাক করে হাসতে লাগলো। 

এতোদূর পথ পাড়ি দিয়ে বাঘ না জলদস্যু না, শেষ পর্যন্ত পিঁপড়ার আক্রমণ, একেবারে প্রেস্টিজ ইস্যু!

বেশীরভাগ পিঁপড়া থেকে নিস্তার পেয়ে আমি নিজেও সেই ভ্যাক ভ্যাকে অংশ নিলাম।

তাতে একটা লাভ হলো, সন্ধ্যা ঘনিয়ে আসলেও বাঘ মামা বা জলদস্যুর ভয় আর সহজে কাবু করতে পারলো না। 

মাঝির ডাকে একে একে নৌকায় উঠতে থাকলাম। 

খানিক পরেই ট্রলার স্টার্ট নিলো। 

সন্ধ্যের প্রায় অন্ধকারে নির্জীব হয়ে আসা সুন্দরবনে ট্রলারের ইঞ্জিনের বিকট গর্জন যেন আলাদা ভরসা দিলো।

[প্রকাশ](https://www.facebook.com/ashraful.alam/posts/10157777261550583)