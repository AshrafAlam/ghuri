---
title: তারকা কথন
date: '2019-02-21'
tags: ['misc']
---

তখন বিটিভিই ছিল আমাদের বিনোদনের উৎস। টিভিতে ছোট বড় যে যা চরিত্রই করতো তার প্রায় সবাইকে চিনতাম।

একদিন দেখি আমাদের বাসার সামনে এরকম একজন যাচ্ছেন। খুব শুকনো, দীর্ঘকায় একজন মানুষ। নাম জানি না।

মাথার চুল তেল দিয়ে চেপে নাটকীয় স্টাইলে আঁচড়ানো। ভদ্রলোক টিভিতে পাতি মাস্তানের অভিনয় করেন।

বন্ধুরা যদিও দূর থেকে বিদ্রুপের হাসি হাসছে।

কিন্তু তাকে দেখে আমি যারপর নাই আন্দোলিত। কি চরিত্রে অভিনয় করেন বড় কথা না, টিভির বাকসো থেকে জলজ্যান্ত একজন মানুষ হেঁটে বেড়াচ্ছে এইটাই বিরাট ব্যাপার।

তার কাছে সম্ভবত কেউ অটোগ্রাফ চায় না। আমি চাইতেই খুব যত্ন করে গোটা গোটা অক্ষরে অটোগ্রাফ দিলেন।

তার অভিনিত কল্পিত চরিত্র যতো হাস্যকর হোক না কেন, আসল মানুষটির হাসি হৃদয়কে স্পর্শ করার মতো সুন্দর।

সেলেব্রিটিদের নিয়ে আমার খুব বেশী অভিজ্ঞতা না থাকলেও একেবারে কম নয়।

এটাও বিটিভি যুগের গল্প। আরো আগের।

তখন 'সংশপ্তক' বলে একটা নাটক হতো। হুমায়ুন ফরীদির কান কাটা রমজান নাম সবার মুখে মুখে।

সেই নাটকে 'মালু' বলে একটা কিশোর চরিত্র ছিল। সুবর্ণা মুস্তফার পেছনে রাবু আপা রাবু আপা বলে ঘুর ঘুর করতো। দরিদ্র বালকের চরিত্র। নাটকে ছেলেটিকে প্রচন্ড স্নেহ করতেন সুবর্ণা। কোন একটা কারণে ছেলেটিকে দূরে কোথাও পাঠিয়ে দেয়া হয়। খুব হৃদয় বিদারক দৃশ্য।

মালু চরিত্রে অঞ্জন নামের ছেলেটি এতো দুর্দান্ত অভিনয় করেছে যে কোথাও কেউ নেই'র বাকের ভাইর পরে আর কেউ মানুষের হৃদয়ে এতো শক্তভাবে নাড়া দিয়েছে বলে মনে হয়না।

একদিন জানলাম সেই মালুর বড়ভাই আমার বাবার ছাত্র। সপ্তাহে দুদিন তাদের বাসায় প্রাইভেট পড়াতে যান।

একদিন তাদের বাসায় আমাকেও সাথে করে নিয়ে গেলেন বাবা।

অঞ্জনরা থাকতো আমাদের বাসায় কাছেই।

একতলা পাকা বাড়ি, সামনে উঠোন। সেই উঠোনে এলসেশিয়ান কুকুর ঘেউ ঘেউ করছে।

সেই কুকুর দেখে আমার গলা শুকিয়ে গেল।

বাইরের দরজার বেল চাপতেই অঞ্জনের মা এসে খুব আন্তরিকভাবে ভেতরে নিয়ে গেলেন।

আমাকে যত্ন করে বসিয়ে নাস্তা দিয়ে বললেন, একটু বসো। অঞ্জনকে পাঠিয়ে দিচ্ছি।

বাবা অঞ্জনের ভাইকে পড়ানো শুরু করেছেন। আমি তীব্র উত্তেজনা নিয়ে অঞ্জনের অপেক্ষা করছি।

টিভির মানুষ আর সামনা সামনি দেখার মানুষের ফারাক তখনো বুঝে উঠতে পারিনি। টিভিতে ফতুয়া আর হাফপ্যান্ট পড়া গ্রাম্য ক্ষুদে মালু আর বাস্তবের অঞ্জন নাদুস-নুদুস, টি শার্ট আর শর্টস পড়া।

কিন্তু মালুর মতো অসম্ভব মিষ্টি হাসি দিয়ে আমাকে ড্রয়িং রুমে নিয়ে গেল। খুবই অমায়িক, হাসিখুশি ছেলে। আমার কাছে স্বপ্ন দৃশ্যের মতো মনে হলো।

কাছাকাছি বয়স বলে খুব দ্রুতই আমরা বন্ধু হয়ে গেলাম। ওর সাথে আরেকজন বন্ধুও ছিল।

সেই আমলে টিভিতে ভিডিও গেম মানে বিরাট ব্যাপার। অঞ্জনের নিজস্ব ভিডিও গেম সেট আছে। প্রথমবার দেখা ভিডিও গেমে তার খেলা মন্ত্রমুগ্ধের মতো দেখতে থাকলাম।

যতোদিন বিটিভি দেখতাম, ততোদিন টিভির তারকাদের নিয়ে খুব কৌতুহল কাজ করতো।

কল্যাণপুর হাউজিং কোয়ার্টারে আমাদের কাছেই পেছনের বিল্ডিং এ থাকতেন জাহিদ হাসান।

নাটকের নায়কদের মধ্যে জাহিদ হাসান, তৌকির আহমেদ আর আজিজুল হাকিম।

এতো কাছে থেকেও জাহিদ হাসানের সাথে দেখা করবো না তাই কি হয়। ভাবলাম একটা সাক্ষাৎকার নিলে কেমন হয়। রহস্য পত্রিকায় তখন তারকাদের প্রশ্নোত্তর নিয়ে একটা একটা পাতা থাকে। ভাবলাম সেটার জন্যই সাক্ষাৎকার নিতে পারি। পাঠকদের প্রচুর লেখা ছাপায় রহস্য পত্রিকা। এটাও নিশ্চয়ই ছাপবে।

জাহিদ হাসান বড় ভাইয়ের সাথে থাকেন। একদিন তাদের বাসায় নক করতেই তার ভাবী দরজা খুললেন। ভদ্রমহিলা খুবই মিশুক। আমি তার প্রতিবেশী শুনে আন্তরিক গলায় বললেন, পুলকতো বাসায় নেই। তোমার প্রশ্নগুলো রেখে যাও, ও পূরণ করে দেবে।

তার কাছেই জানলাম, জাহিদ হাসানের ডাক নাম পুলক। কী সুন্দর নাম!

জাহিদ হাসান আসলেও খুব ব্যস্ত তারকা তখন। তবু একদিন সময় বের করে দেখা করলেন, আমার দেয়া হাতে লেখা কাগজে চ্যাপ্টা কিন্তু সুন্দর অক্ষরে উত্তর লিখে দিলেন। কতোক্ষণ গল্পও করলেন।

সাক্ষাৎকারটি অবশ্যি ছাপা হয়নি। পরে রহস্য পত্রিকায় যখন লেখালেখি করি সম্পাদকরা আমার এই ছেলেমানুষি এডভেঞ্চারের কাহিনী শুনে হেসেছিলেন।

বিটিভি যুগে আরেকজন তারকা ছিলেন খুব জনপ্রিয়। অভিনেতা আফজাল হোসেন।

একদিন ধানমন্ডিতে সন্ধ্যায় হাঁটছি। হুমায়ূন আহমেদের বই পড়ে কিছুটা হিমু হিমু ভাব চলে এসেছে। তাছাড়াও একা একা হাঁটতে হাঁটতে নানা কিছু ভাবতে ভালো লাগতো।

সন্ধ্যের সেই আবছায়াতেই আবিষ্কার করলাম আমার পাশ দিয়ে হ্যাংলা পাতলা মতো একজন হেঁটে যাচ্ছেন। ভালো করে খেয়াল করে দেখলাম ইনি আফজাল হোসেন।

খানিকটা বিভ্রান্তি নিয়ে জিজ্ঞেস করতেই স্বীকার করলেন তিনিই আফজাল হোসেন।

নাটকতো বটেই, সিনেমা, চিত্রকলা সব কিছুতে সফল হওয়া এই অভিনেতা তখন বাংলাদেশের বিজ্ঞাপন নির্মানে দুর্দান্ত সফলতা দেখাচ্ছেন।

তখন পত্রিকায় লিখতে শুরু করেছি। প্রথম আলোর মতো বড় পত্রিকায় লিখি বলে মাঝে মাঝে অনেক তারকার সাথে দেখা হয়, কথাও হয়।

কিন্তু আফজাল হোসেনের কথা আলাদা।

হুমায়ূন আহমেদের বহুব্রীহির প্রেমে পড়া বোকা ডাক্তারের অভিনয় করে মোটামুটি সবার মন জয় করে ফেলেছেন।

কথা বলতে বলতেই হাঁটছিলাম আমরা। কি কি জিজ্ঞেস করেছিলাম মনে নেই, তবে অনেক গল্প করলেন তিনি হাঁটতে হাঁটতে। সেই গল্প শেষ হলো তার বাসার কাছে এসে।

সাঁঝের আলোতেও জ্বলজ্বল করা আফজাল হোসেনের সেই বিখ্যাত হাসির রেশ মনের কোণে ভেসে থাকলো অনেকক্ষণ।

কিছুদিন আগে কানাডার প্রধানমন্ত্রী জাষ্টিন ট্রুডোর সামনে পড়লাম। খুব সহজ মানুষ, গাড়ি থেকে নেমে সবার সাথে গল্প করছে। তার সাথের সিকিউরিটিও বাধা দিচ্ছে না। আমি খানিকটা দূর থেকেই মুগ্ধ হয়ে এই চমৎকার মানুষটিকে দেখলাম।

আমার এক কানাডিয়ান বন্ধু বললো, চাইলেতো তার সাথে ছবি তুলতে পারতে। খুবই মিশুক লোক।

কিশোর বেলায় কেউ যতোটা অসংকোচে একজন বিখ্যাত মানুষের কাছে উচ্ছ্বাস প্রকাশ করতে পারে, বড় হবার পর সেই আচরণ বদলে যায়। খুব উজ্জ্বল কোন কিছুর সামনে নিজের অজান্তেই নিজেকে তুচ্ছ মনে হয়। এর নাম হয়ত অহং।

কিংবা এটা হয়ত পরিণত ভাবনা।


নক্ষত্র দূর থেকেই সুন্দর। তার খুব কাছে না যাওয়াই ভালো।

পূর্ব প্রকাশ: ([পর্ব ১](https://www.facebook.com/ashraful.alam/posts/10155768836030583), [পর্ব ২](https://www.facebook.com/ashraful.alam/posts/10155770381550583))