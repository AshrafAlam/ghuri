---
title: বখশিশ
date: '2020-06-12'
tags: ['Interesting']
---

সিঙ্গাপুরে গিয়ে প্রথম প্রথম রেস্টুরেন্টে বিলের সাথে টিপস দিতে গেলে সাথের মানুষেরা হেসে বলতেন, এখানে আসলে টিপসের নিয়ম নেই। বিল যা আসে তা দিলেই চলবে, কারণ এখানে ওয়েটারদের বেতন ভালো, টিপসের ব্যাপারটা উৎসাহ দেয়া হয় না।

আমার প্রথম আমেরিকা ভ্রমণে অভিজ্ঞতাটা অবশ্য ভিন্ন ছিল।

একবার রেস্টুরেন্টে সহকর্মীসহ খাবার খেয়ে প্রায় পঞ্চাশ ডলারের বিল এলো। দেশ থেকে নতুন বিদেশে আসলে ডলার টু টাকা কনভার্টের ব্যাপারটা এমনিই চলে আসে। সে হিসেবে এতো বিল দেখে ফেরত ভাঙ্গতি পকেটে ভরতেই ওয়েটার জিজ্ঞেস করলেন, খাবার পরিবেশনে কোন অসুবিধে হয়েছিল কিনা।

'না' উত্তর দিতেই ওয়েটার বিনীত গলায় উত্তর দিলেন তাহলে তারা বিলের ১৫% পার্সেন্ট টিপস আশা করেন।

বকশিশ ব্যাপারটাই যার যার ইচ্ছের ওপর নির্ভর করে। কেউ খুশী হয়ে দিলে আলাদা কথা, কিন্তু জোর করলে সেটা বিরক্তিকর হয়ে যায়।

আমাদের দেশেও সবখানেই বকশিশ দেয়াটা নিয়ম হয়ে গেছে। চক্ষুলজ্জার কারণে অনেক কম সামর্থ্যের মানুষের জন্য বাড়তি একটা চাপ তৈরি হয়।

কিন্তু আমেরিকায় এমন অভিজ্ঞতার সম্মুখীন হবো ভাবিনি।

সহকর্মী বললেন, এখানে আসলে ওয়েটারদের বেতন খুব কম। একারণে নির্দিষ্ট টিপস দেওয়াটা অনেকটা অলিখিত নিয়ম।

রেস্টুরেন্টের মালিকেরা ব্যাপারটা টের পেয়ে কর্মীর বেতন কমিয়ে পরোক্ষভাবে টিপসটা নিজের পকেটে ঢোকায়।

শুধু রেস্টুরেন্টেই নয়, ইদানীং ফুড ডেলিভারির এপগুলোও এই রকম সুযোগ নেয়ার চেষ্টা করে। ডেলিভারির বিলের সাথে টিপস দেওয়ারও অপশন থাকে। এপের সিস্টেমে এই তথ্য থাকে বলে, এর এলগরিদম টিপের অনুপাতে ডেলিভারিম্যানের কমিশন কমিয়ে দেয়, যাতে নিজেদের প্রফিটটাই বাড়ানো যায়।

আর কোন উপায় না পেয়ে অনেকেই এই নিয়ম বাধ্য হয়ে মেনে নেয়, কিন্তু ভালো মনে দেয়া টিপস আসলে এটা আসলে শেষ পর্যন্ত যাকে দেয়া হচ্ছে তার পকেটে যায় না। 

বরং পরিশ্রমের পরেও নিজের প্রাপ্য উপার্জনের জন্য অন্যদের দয়ার ওপর নির্ভর করতে হয়।

পৃথিবীর অন্য অনেক অবিচারের মতো মানুষের ভালোবাসাও করুণা বা অসম্মান হয়ে আসে সাধারণ আয়ের এই মানুষগুলোর কাছে।

[পূর্ব প্রকাশ]()
